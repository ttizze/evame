Namo tassa bhagavato arahato sammāsambuddhassa

### Kamalāñjali

<p rend="hangnum">§1.</p>

```
Kamalāsana kamalāpati pamathādhipa vajirā,
```

```
Yudhadānava manujoraga bhujagāsana patinaṃ;
```

```
Makuṭāhita manidīdhiti bhamarāvali bhajitaṃ,
```

```
Paṇamā’mahaṃ anaghaṃ muni caraṇāmala kamalaṃ.
```

<p rend="hangnum">§2.</p>

```
Kamalālaya sadi’saṅkita kalamaṅgala ruciraṃ,
```

```
Jutirañjitaṃ abhinijjita subhakañcana nalinaṃ;
```

```
Janitā cira samaye nija pitu bhūpati namitaṃ,
```

```
Paṇamā’mahaṃ anaghaṃ muni caraṇāmala kamalaṃ.
```

<p rend="hangnum">§3.</p>

```
Saraṇāgata rajanīpati dinasekhara namitaṃ,
```

```
Bhajitākhila janapāvanaṃ abhikaṅkhita sukhadaṃ;
```

```
Vasudhātala sayamuggata sarasīruha mahitaṃ,
```

```
Paṇamā’mahaṃ anaghaṃ muni caraṇāmala kamalaṃ.
```

<p rend="hangnum">§4.</p>

```
Diradāsana tarupantika ghaṭitāsanaṃ abhayaṃ,
```

```
Vijayāsana samadhiṭṭhita caturaṅgika viriyaṃ;
```

```
Dharamānaka suriyehani vijitantaka dhajiniṃ,
```

```
Paṇamā’mahaṃ abhipātita namuciddhaja vibhavaṃ.
```

<p rend="hangnum">§5.</p>

```
Sadayodita piyabhārati vijitantaka samaraṃ,
```

```
Dasapārami balakampita sadharādhara dharaniṃ;
```

```
Girimekhala varavārana sirasānata caraṇaṃ,
```

```
Paṇamā’mahaṃ abhinandita sanarāmara bhuvanaṃ.
```

<p rend="hangnum">§6.</p>

```
Nikhilāsava vigame’nativimalīkata hadayaṃ,
```

```
Tadanantara viditākhila matigocara visayaṃ;
```

```
Visayīkata bhuvanattayaṃ atilokiya caritaṃ,
```

```
Paṇamā’mahaṃ aparājitaṃ arahaṃ muniṃ asamaṃ.
```

<p rend="hangnum">§7.</p>

```
Mudubhārati madhupāsita nalinopama vadanaṃ,
```

```
Rucirāyata nalinīdala nibha locana yugalaṃ;
```

```
Udayodita ravimaṇḍala jalitāmala niṭilaṃ,
```

```
Paṇamā’maha akutobhayaṃ anaghaṃ muni pamukhaṃ.
```

<p rend="hangnum">§8.</p>

```
Asitambuda rucikuñcita mudu kuntala lalitaṃ,
```

```
Bhuvanodara vitatāmita jutisañcaya jalitaṃ;
```

```
Madamodita diradopama gativibbhama ruciraṃ,
```

```
Paṇamā’mahaṃ amatandada munipuṅgavaṃ asamaṃ.
```

<p rend="hangnum">§9.</p>

```
Karuṇārasa paribhāvita savaṇāmata vacanaṃ,
```

```
Virudāvali sataghosita yasapūrita bhuvanaṃ;
```

```
Sumanohara varalakkhaṇa sirisañcaya sadanaṃ,
```

```
Paṇamā’mahaṃ uditāmala sasimaṇḍala vadanaṃ.
```

<p rend="hangnum">§10.</p>

```
Vinayāraha janamānasa kumudākara sasinaṃ,
```

```
Tasināpaga parisosana satadīdhiti tulitaṃ;
```

```
Tamanāsava munisevitaṃ apalokita sukhadaṃ,
```

```
Paṇamā’mahaṃ aniketanaṃ akhilāgati vigataṃ.
```

<p rend="hangnum">§11.</p>

```
Sahitākhila bhayabheravaṃ abhayāgata saranaṃ,
```

```
Ajarāmara sukhadāyakaṃ anirākata karuṇaṃ;
```

```
Tamupāsaka janasevita supatiṭṭhita caraṇaṃ,
```

```
Paṇamā’mahaṃ ahitāpahaṃ anaghuttama caraṇaṃ.
```

<p rend="hangnum">§12.</p>

```
Karuṇāmata rasapurita vīmalākhila hadayaṃ,
```

```
Vihitāmita janatāhitaṃ anukampita bhuvanaṃ;
```

```
Bhuvane sutaṃ avanīpati sata sevita caraṇaṃ,
```

```
Paṇamā’mahaṃ anaghaṃ muniṃ aghanāsana caturaṃ.
```

<p rend="hangnum">§13.</p>

```
Aratīrati paripīlita yatimānasa damanaṃ,
```

```
Nijasāsana vinivārita puthutitthiya samaṇaṃ;
```

```
Paravādika janatākata paribhāsita khamanaṃ,
```

```
Paṇamā’mahaṃ atidevata vara gotama samaṇaṃ.
```

<p rend="hangnum">§14.</p>

```
Saraṇāgata bhayanāsana vajirālaya paṇibhaṃ,
```

```
Bhavasāgara patitāmita janatārana nirataṃ;
```

```
Sirasāvahaṃ amalañjali puṭapaṅkaja makulaṃ,
```

```
Paṇamā’mahaṃ akhilalāya vigataṃ muniṃ atulaṃ.
```

<p rend="hangnum">§15.</p>

```
Vimalīkata janamānasa vigatāsava bhagavaṃ,
```

```
Bhavapāraga vibhavāmata sukhadāyaka satataṃ;
```

```
Paramādara garugārava vinataṃ jina payataṃ,
```

```
Padapaṅkaja rajasā mama samalaṅkuru sirasaṃ.
```

<p rend="hangnum">§16.</p>

```
Pavanāhata dumapallavaṃ iva nārata capalaṃ,
```

```
Bhavalālasa malinīkataṃ ajitindriya nivahaṃ;
```

```
Cira sañcita duritāhataṃ anivārita timisaṃ,
```

```
Vimalīkuru karuṇābhara sutaraṃ mama hadayaṃ.
```

<p rend="hangnum">§17.</p>

```
Adaye dayaṃ anaye nayaṃ api yo guṇaṃ aguṇe,
```

```
Ahite hitaṃ akaro kvacida api kenaci nakataṃ;
```

```
Sadaye jina sunaye guṇasadane tayi nitaraṃ,
```

```
Suhite hitacarite’nagha ramate mama hadayaṃ.
```

<p rend="hangnum">§18.</p>

```
Bhavasaṅkaṭa patitenapi bhavatā cira caritaṃ,
```

```
Visame sama caraṇaṃ khalu dasapārami bharaṇaṃ;
```

```
Sarato’hani sarato nisi supinenapi satataṃ,
```

```
Ramate jina sumate tvayi sadayaṃ mama hadayaṃ.
```

<p rend="hangnum">§19.</p>

```
Atiduddadaṃ adadī bhavaṃ atidukkaraṃ akarī;
```

```
Atidukkhamaṃ akhamī vata karuṇānidhi’rasamo,
```

```
Iti te guṇaṃ anaghaṃ muni sarato mama hadayaṃ,
```

```
Ramate’hani ramate nisi ramate tvayi satataṃ.
```

<p rend="hangnum">§20.</p>

```
Atiduccaraṃ acarī bhavaṃ atiduddamaṃ adamī,
```

```
Atiduddayaṃ adayī vata sadayāpara hadayo;
```

```
Iti te guṇaṃ anaghaṃ muni sarato mama hadayaṃ,
```

```
Ramate’hani ramate nisi ramate tvayi satataṃ.
```

<p rend="hangnum">§21.</p>

```
Atiduggamaṃ agamī bhavaṃ atidujjayaṃ ajayī,
```

```
Atidussahaṃ asahī vata samupekkhita manaso;
```

```
Iti te guṇaṃ anaghaṃ muni sarato mama hadayaṃ,
```

```
Ramate’hani ramate nisi ramate tvayi satataṃ.
```

<p rend="hangnum">§22.</p>

```
Atidāruna palayānala sadisānala jalite,
```

```
Niraye vinipatito ciraṃ aghatāpita manaso;
```

```
Na sariṃ sakida api te pita bhajituṃ padanalinaṃ,
```

```
Khama gotama narasārathi tamidaṃ mama khalitaṃ.
```

<p rend="hangnum">§23.</p>

```
Tiriyaggata-gatiyaṃ ciraṃ anavaṭṭhita carito,
```

```
Atiniṭṭhura vadhatajjita bhayakampita hadayo;
```

```
Na sariṃ sakidapi te pita bhajituṃ padanalinaṃ,
```

```
Khama gotama purisuttama tamidaṃ mama khalitaṃ.
```

<p rend="hangnum">§24.</p>

```
Paridevana nirato ciraṃ atha pettiya visaye,
```

```
Sujighacchita supipāsita parisosita jaṭhare;
```

```
Na sariṃ sakidapi te pita bhajituṃ padanalinaṃ,
```

```
Khama gotama dipaduttama tamidaṃ mama khalitaṃ.
```

<p rend="hangnum">§25.</p>

```
Vivaso bhusaṃ aghadūsita manasāsura visaye,
```

```
Janito ghanatimire ciraṃ atidukkhita hadayo;
```

```
Na sariṃ sakidapi te pita bhajituṃ padanalinaṃ,
```

```
Khama gotama vasisattama tamidaṃ mama khalitaṃ.
```

<p rend="hangnum">§26.</p>

```
Manasā cira vihitaṃ saraṃ atikibbisa caritaṃ,
```

```
Samathenatha suvirājiya taṃ asaññitaṃ upago;
```

```
Na sariṃ sakida api te pita bhajituṃ pada nalinaṃ,
```

```
Khama gotama vasipuṅgava tamidaṃ mama khalitaṃ.
```

<p rend="hangnum">§27.</p>

```
Vijigucchiya duritaṃ nija vapusā kataṃ amitaṃ,
```

```
Tanu vajjitaṃ upago bhavaṃ iha bhāvita samatho;
```

```
Na sariṃ sakidapi te pita bhajituṃ padanalinaṃ,
```

```
Khama gotama yatikuñjara tamidaṃ mama khalitaṃ.
```

<p rend="hangnum">§28.</p>

```
Ratanattaya rahite bhusa bahulīkata durite,
```

```
Janito paravisaye budhajana nindiya carite;
```

```
Na sariṃ sakidapi te pita bhajituṃ padanalinaṃ,
```

```
Khama gotama karuṇānidhi tamidaṃ mama khalitaṃ.
```

<p rend="hangnum">§29.</p>

```
Janito yadi manujesupi vikalindriya nivaho,
```

```
Tanunā karacaraṇādihi vikate’niha dukhito;
```

```
Na sariṃ sakidapi te pita bhajituṃ padanalinaṃ,
```

```
Khama gotama matisāgara tamidaṃ mama khalitaṃ.
```

<p rend="hangnum">§30.</p>

```
Vidhināhita matibhāvana rahito tamapihito,
```

```
Visadesupi kusalādisu tathadassana vimukho;
```

```
Na sariṃ sakidapi te pita bhajituṃ padanalinaṃ,
```

```
Khama gotama narakesari tamidaṃ mama khalitaṃ.
```

<p rend="hangnum">§31.</p>

```
Sucirenapi bhuvi dullabhaṃ asamaṃ khaṇaṃ alabhaṃ,
```

```
Sanarāmara janatāhita sukhadaṃ muni jananaṃ;
```

```
Na sariṃ sakidapi te pita bhajituṃ padanalinaṃ,
```

```
Khama gotama vadataṃvara tamidaṃ mama khalitaṃ.
```

<p rend="hangnum">§32.</p>

```
Nisitāyudha vadhasajjita khaḷaniddaya hadayo,
```

```
Parahiṃsana ruci bhiṃsana yamasodara sadiso;
```

```
Na sariṃ sakidapi te pita bhajituṃ padanalinaṃ,
```

```
Khama gotama munisattama tamidaṃ mama khalitaṃ.
```

<p rend="hangnum">§33.</p>

```
Parasantaka haraṇe katamati bañcana bahulo,
```

```
Gharasandhika paripanthika sahasākati nirato;
```

```
Na sariṃ sakidapi te pita bhajituṃ padanalinaṃ,
```

```
Khama gotama munipuṅgava tamidaṃ mama khalitaṃ.
```

<p rend="hangnum">§34.</p>

```
Navayobbana madagabbita parimucchita hadayo,
```

```
Sucisajjana vijigucchiya paradārika nirato;
```

```
Na sariṃ sakidapi te pita bhajituṃ padanalinaṃ,
```

```
Khama gotama karuṇābhara tamidaṃ mama khalitaṃ.
```

<p rend="hangnum">§35.</p>

```
Madirāsavarata nāgarajana santata bhajito,
```

```
Garugārava hiridūrita tiriyaggata carito;
```

```
Na sariṃ sakidapi te pita bhajituṃ padanalinaṃ,
```

```
Khama gotama vihatāsava tamidaṃ mama khalitaṃ.
```

<p rend="hangnum">§36.</p>

```
Sapitāmaha papitāmaha nicitaṃ dhanaṃ amitaṃ,
```

```
Pitusañcitamapi nāsiya kitavo hatavibhavo;
```

```
Na sariṃ sakidapi te pita bhajituṃ padanalinaṃ,
```

```
Khama gotama vijitantaka tamidaṃ mama khalitaṃ.
```

<p rend="hangnum">§37.</p>

```
Vitathālika vacano parapiyasuññata karaṇo,
```

```
Pharusaṃ bhaṇaṃ atinipphala bahubhāsana nipuṇo;
```

```
Na sariṃ sakidapi te pita bhajituṃ padanalinaṃ,
```

```
Khama gotama bhuvanesuta tamidaṃ mama khalitaṃ.
```

<p rend="hangnum">§38.</p>

```
Parasampadaṃ abhijhāyana nirantara dukhito,
```

```
Nabhirajjhana paramo kvaci phaladassana rahito;
```

```
Na sariṃ sakidapi te pita bhajituṃ padanalinaṃ,
```

```
Khama gotama guṇasāgara tamidaṃ mama khalitaṃ.
```

<p rend="hangnum">§39.</p>

```
Bhavato bhavaṃ aparāparaṃ ayatāciraṃ iti me,
```

```
Vapusā atha vacasāpi ca manasā kataṃ amitaṃ;
```

```
Khama gotama duritāpaha duritaṃ bahuvihitaṃ,
```

```
Dada me sivapadaṃ accutaṃ amataṃ bhavavigataṃ.
```

<p rend="hangnum">§40.</p>

```
Timirāvuta kuṇapākula vijigucchiya pavane,
```

```
Janikāsuci jaṭhare bahu kimisantati sadane;
```

```
Asayiṃ bhavagahaṇe caraṃ ahaṃ appaṭisaraṇe,
```

```
Saranaṃ bhava bhagavaṃ mama bhavanīradhi taraṇe.
```

<p rend="hangnum">§41.</p>

```
Bahi nikkhamaṃ asakiṃ bhagatiriyaṃ patha patito,
```

```
Agadaṅkara kata sallaka satakhaṇḍita karaṇo;
```

```
Amariṃ bhavagahaṇe caraṃ ahaṃ appaṭisaraṇe,
```

```
Saraṇaṃ bhava bhagavaṃ mama bhavanīradhi tarane.
```

<p rend="hangnum">§42.</p>

```
Patito bahi ratipillaka tanurāmaya mathito,
```

```
Vadituṃ kimu viditumpi ca na sahaṃ matirahito;
```

```
Amariṃ bhavagahaṇe caraṃ ahaṃ appaṭisaraṇe,
```

```
Saraṇaṃ bhava bhagavaṃ mama bhavanīradhi taraṇe.
```

<p rend="hangnum">§43.</p>

```
Janito yadi sukhito janadayito piyajanako,
```

```
Puthuko bahuvidha-kīlananirato gadagahito;
```

```
Amariṃ bhavagahaṇe caraṃ ahaṃ appaṭisaraṇe,
```

```
Saraṇaṃ bhava bhagavaṃ mama bhavanīradhi taraṇe.
```

<p rend="hangnum">§44.</p>

```
Tarunopi hi gharabandhana gathitomita vibhavo,
```

```
Sahasā gadagahito piyabhariyāsuta viyuto;
```

```
Amariṃ bhavagahaṇe caraṃ ahaṃ appaṭisaraṇe,
```

```
Saraṇaṃ bhava bhagavaṃ mama bhavanīradhi taraṇe.
```

<p rend="hangnum">§45.</p>

```
Ajaraṃ tanuṃ abhimaññiya navayobbana vasiko,
```

```
Jarasā parimathito paraṃ ananuṭṭhita kusalo;
```

```
Amariṃ bhavagahaṇe caraṃ ahaṃ appaṭisaraṇe,
```

```
Saraṇaṃ bhava bhagavaṃ mama bhavanīradhi taraṇe.
```

<p rend="hangnum">§46.</p>

```
Nirujo dhuvaṃ arujaṃ tanuṃ abhimaññiya samado,
```

```
Kusalāsaya vimukho bhusaṃ avaso gadanihato;
```

```
Amariṃ bhavagahaṇe caraṃ ahaṃ appaṭisaraṇe,
```

```
Saraṇaṃ bhava bhagavaṃ mama bhavanīradhi taraṇe.
```

<p rend="hangnum">§47.</p>

```
Pavicintiya sakajīvitaṃ amaraṃ dhuvaṃ anighaṃ,
```

```
Iti jīvitamadagabbita matirujjhita kusalo;
```

```
Amariṃ bhavagahaṇe caraṃ ahaṃ appaṭisaraṇe,
```

```
Saraṇaṃ bhava bhagavaṃ mama bhavanīradhi taraṇe.
```

<p rend="hangnum">§48.</p>

```
Parahiṃsana dhanamosana paradārika nirato,
```

```
Dharanīpati gahito bahu vadhabandhana nihato;
```

```
Amariṃ bhavagahaṇe caraṃ ahaṃ appaṭisaraṇe,
```

```
Saraṇaṃ bhava bhagavaṃ mama bhavanīradhi taraṇe.
```

<p rend="hangnum">§49.</p>

```
Narakodaka patito giritarumatthaka galito,
```

```
Migavāḷaka gahito visadhara jātihi ḍasito;
```

```
Amariṃ bhavagahaṇe caraṃ ahaṃ appaṭisaraṇe,
```

```
Saraṇaṃ bhava bhagavaṃ mama bhavanīradhi taraṇe.
```

<p rend="hangnum">§50.</p>

```
Abhicāraka vidhikopita nisicāraka gahito,
```

```
Savisodana sahasādana pabhutīhi ca khalito;
```

```
Amariṃ bhavagahaṇe caraṃ ahaṃ appaṭisaraṇe,
```

```
Saraṇaṃ bhava bhagavaṃ mama bhavanīradhi taraṇe.
```

<p rend="hangnum">§51.</p>

```
Sayamevaca sajanopari kupito mativiyuto,
```

```
Savisādana galakantana pabhutāmita khalito;
```

```
Amariṃ bhavagahaṇe caraṃ ahaṃ appaṭisaraṇe,
```

```
Saraṇaṃ bhava bhagavaṃ mama bhavanīradhi taraṇe.
```

<p rend="hangnum">§52.</p>

```
Pitupūjana niratāsaya sukhito pitudayito,
```

```
Maraṇenaca pituno bhusaṃ anusocana nirato;
```

```
Parudiṃ ciraṃ atidussaha kasire bhavagahaṇe,
```

```
Saraṇaṃ bhava bhagavaṃ mama bhavanīradhi taraṇe.
```

<p rend="hangnum">§53.</p>

```
Samupaṭṭhiya janikaṃ nijaṃ abhivādana paramo,
```

```
Maraṇenaca janikāyanusaritā guṇamahimaṃ;
```

```
Parudiṃ ciraṃ atidussaha kasire bhavagahaṇe,
```

```
Saraṇaṃ bhava bhagavaṃ mama bhavanīradhi taraṇe.
```

<p rend="hangnum">§54.</p>

```
Gurudevata patimānana paramo piyasuvaco,
```

```
Samupāsitacaraṇo gurumaraṇenatidukhito;
```

```
Parudiṃ ciraṃ atidussaha kasire bhavagahaṇe,
```

```
Saraṇaṃ bhava bhagavaṃ mama bhavanīradhi taraṇe.
```

<p rend="hangnum">§55.</p>

```
Gharamedhitaṃ upagomitavibhavo ratibahulo,
```

```
Maraṇe piyabhariyāsutaduhitū’natikaruṇaṃ;
```

```
Parudiṃ ciraṃ atidussaha kasire bhavagahaṇe,
```

```
Saraṇaṃ bhava bhagavaṃ mama bhavanīradhi taraṇe.
```

<p rend="hangnum">§56.</p>

```
Piyapubbaja sahajānuja bhagiṇidvaya maraṇe,
```

```
Nija bandhava-sakha-sissaka maraṇe pyatikaruṇaṃ;
```

```
Parudiṃ ciraṃ atidussaha kasire bhavagahaṇe,
```

```
Saraṇaṃ bhava bhagavaṃ mama bhavanīradhi taraṇe.
```

<p rend="hangnum">§57.</p>

```
Jagatīpati gahaṇā ripujanatakkara haraṇā,
```

```
Saritodaka vahaṇā puthujalitānala dahaṇā;
```

```
Parudiṃ hatavibhavo ciramiha duggatigahaṇe,
```

```
Saraṇaṃ bhava bhagavaṃ mama bhavanīradhi taraṇe.
```

<p rend="hangnum">§58.</p>

```
Atiduggama visamākula bhavasaṅkaṭa patite,
```

```
Byasanaṃ ciramiti dussahaṃ anubhūyapi vimitaṃ;
```

```
Na jahe sukhalavavañcitahadayo bhavatasinaṃ,
```

```
Tamapākuru karuṇānidhi tasinaṃ mama kasiṇaṃ.
```

<p rend="hangnum">§59.</p>

```
Jananāvadhi maraṇaṃ viya maraṇāvadhi jananaṃ,
```

```
Ubhayenapi bhayamevahi bhavato mama niyataṃ;
```

```
Sivamevaca jananāvadhi maraṇāvadhi rahitaṃ,
```

```
Dada me sivaṃ amatandada taṃ anāsava bhagavaṃ.
```

<p rend="hangnum">§60.</p>

```
Ciradikkhitamapi me manaṃ anivārita tasinaṃ,
```

```
Bhavato bhava ratipīlitaṃ ahaho kalighaṭitaṃ!
```

```
Tamato pita bhayato mamamava me bhava saraṇaṃ,
```

```
Bhagavaṃ paṭisaraṇaṃ mama bhavanīradhi taraṇaṃ.
```
