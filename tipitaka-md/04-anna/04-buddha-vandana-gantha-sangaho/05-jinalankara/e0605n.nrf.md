Namo tassa bhagavato arahato sammāsambuddhassa

## Jinālaṅkāra

### Paṇāmadīpanīgāthā

<p rend="hangnum">§1.</p>

```
Yo lokatthāya buddho dhanasutabhariyāaṅgajīve cajitvā pūretvā āramiyo tidasamanupame bodhipakkhīyadhamme,
```

```
Patvā bodhiṃ visuddhaṃ sakalaguṇadadaṃ seṭṭhabhūto tiloke,
```

```
Katvā dukkhassa antaṃ katasubhajanataṃ dukkhato mocayittha.
```

<p rend="hangnum">§2.</p>

```
Natvānāhaṃ jinantaṃ samupacitasubhaṃ sabbalokekabandhuṃ,
```

```
Nāhu yenapi tulyo kusalamahimato uttamo bhūtaloke tassevāyaṃ uvimhaṃ suvipulamamalaṃ bodhisambhārabhūtaṃ,
```

```
Hetuṃ hetvānurūpaṃ sugatagataphalaṃ bhāsato me suṇātha.
```

### Yogāvacarasampattidīpanīgāthā

<p rend="hangnum">§3.</p>

```
Jāto yo navame khaṇe sutadharo sīlena suddhindriyo saṃsāraṃ ayato bhavakkayakaraṃ disvā sivaṃ khemato,
```

```
Taṃ sampāpakamaggadesakamuniṃ sampūjayanto tato uddhānussatibhāvanādikamato sampādaye taṃ sivaṃ.
```

### Vatthuvisodhanīgāthā

<p rend="hangnum">§4.</p>

```
Buddhoti ko buddhaguṇo ti ko so,
```

```
Acintayādittamupāgato yo;
```

```
Anaññasādhāraṇabhūtamatthaṃ,
```

```
Akāsi kiṃ so kimavoca buddho.
```

<p rend="hangnum">§5.</p>

```
Visuddhakhandhasantāno buddhoti niyamo kato,
```

```
Khandhasantānasuddhī tu guṇoti niyamo kato.
```

<p rend="hangnum">§6.</p>

```
Akāsi kiccāni dinesu pañca,
```

```
Pasādayañciddhibalena sena;
```

```
Janānasesaṃ cariyānukūlaṃ,
```

```
Ñatvānavocānusayappahānaṃ.
```

### Anaññasādhāraṇadīpanīgāthā

<p rend="hangnum">§7.</p>

```
Abbhuggatā yassa guṇā anantā,
```

```
Tibuddhakhettekadivākaroti;
```

```
Jānāti so lokamimaṃ parañca,
```

```
Sacetanañceva acetanañca;
```

```
Sakassa santānagataṃ paresaṃ,
```

```
Byatītamappattakamatrabhūtaṃ.
```

<p rend="hangnum">§8.</p>

```
Anantasattesu ca lokadhātusu,
```

```
Ekova sabbepi samā na tena;
```

```
Disāsu pubbādisu cakkavāḷā,
```

```
Sahassasaṅkhāyapi appameyyā;
```

```
Ye tesu devā manujā ca brahmā,
```

```
Ekattha saṅgamma hi mantayantā.
```

<p rend="hangnum">§9.</p>

```
Anādikālāgatanāmarūpinaṃ,
```

```
Yathāsakaṃ hetuphalattavuttinaṃ;
```

```
Tabbhāvabhāvittamasambhuṇantā,
```

```
Nānāvipallāsamanupaviṭṭhā.
```

<p rend="hangnum">§10.</p>

```
Kammappavattiñca phalappavattiṃ,
```

```
Ekattanānattanirīhadhammataṃ;
```

```
Viññattisantānaghanena channato,
```

```
Sivañjasaṃ no bhaṇituṃ samatthā.
```

<p rend="hangnum">§11.</p>

```
Eko va so santikaro pabhaṅkaro,
```

```
Saṅkhāya ñeyyāni asesitāni;
```

```
Tesañhi majjhe paramāsambhīvadaṃ,
```

```
Sivañjasaṃ dīpayituṃ samattho.
```

<p rend="hangnum">§12.</p>

```
So gotamo sakyasuto munindo,
```

```
Sabbassa lokassa padīpabhūto;
```

```
Anantasatte bhavabandhanamhā,
```

```
Mocesi kāruññaphalānupekkhī.
```

### Abhinīhāradīpanīgāthā

<p rend="hangnum">§13.</p>

```
Vadetha tassīdha anappakaṃ guṇaṃ,
```

```
Na tena tulyo paramo ca vijjati;
```

```
Kiṃ taṃ guṇaṃ taṃ sadisena dinnaṃ,
```

```
Sayaṃkataṃ kinnu adhiccaladdhaṃ.
```

<p rend="hangnum">§14.</p>

```
Nādhiccaladdhaṃ na ca pubbabuddhā,
```

```
Brahmādinaṃ sammutiyā bahūnaṃ;
```

```
Sayaṃkateneva anopamena,
```

```
Dānādinā laddhamidaṃ vipākaṃ.
```

<p rend="hangnum">§15.</p>

```
Ito catunnaṃ asaṅkhiyānaṃ,
```

```
Sataṃsahassānadhikānamatthake;
```

```
Kappe atītamhi sumedhatāpaso,
```

```
Vehāyasaṃ gacchati iddhiyā tadā.
```

<p rend="hangnum">§16.</p>

```
Dipaṅkaro nāma jino sasaṅgho,
```

```
Rammaṃ puraṃ yāti virocamāno;
```

```
Manussadevehibhipūjiyanto,
```

```
Sahassaraṃsi viya bhāṇumā nabhe.
```

<p rend="hangnum">§17.</p>

```
Tassañjasaṃ kātubahussahānaṃ,
```

```
Buddhoti sutvā sumano patīto;
```

```
Mamajja dehaṃ panimassa datvā,
```

```
Buddho ahaṃ hessamanāgatediso.
```

<p rend="hangnum">§18.</p>

```
Tasmiñjase kandaratamhi paṅke,
```

```
Katvāna setuṃ sayi so sadehaṃ;
```

```
Buddho ayaṃ gacchatu piṭṭhiyā mamaṃ,
```

```
Bodhissace hessati me anāgate.
```

<p rend="hangnum">§19.</p>

```
Ussīsakaṃ yāti jino hi tassa,
```

```
Ajjhāsayo sijjhatimassanāgate;
```

```
Ñatvāna byākāsi asesato hi,
```

```
Buddho ayaṃ hessatināgatesu.
```

<p rend="hangnum">§20.</p>

```
Sutvāna patto va mahābhisekaṃ,
```

```
Laddhaṃ va bodhiṃ samanussaranto;
```

```
Pūjetvā yāte munidevamānuse,
```

```
Uṭṭhāya so sammasi pāramī dasa.
```

<p rend="hangnum">§21.</p>

```
Daḷhaṃ gahetvā samatiṃsapāramī,
```

```
Sikkhattayañcassa jinassa santike;
```

```
Kātuṃ samattho pi bhavassa pāraṃ,
```

```
Sattesu kāruññabalā bhavaṃ gato.
```

<p rend="hangnum">§22.</p>

```
Uppannuppannake so jinavaramatule pūjayitvā asesaṃ buddho eso hi oso bhavati niyamato byākato tehi tehi tesaṃ tesaṃ jinānaṃ acanamanupamaṃ pūjayitvā sirena,
```

```
Taṃ taṃ dukkhaṃ sahitvā sakalaguṇadadaṃ pāramī pūrayittha.
```

### Bodhisambhāradīpanīgāthā

<p rend="hangnum">§23.</p>

```
So dukkhakhinnajanadassanadukkhakhinno,
```

```
Kāruññameva janatāya akāsi niccaṃ;
```

```
Tesaṃ hi mocanamupāyamidanti ñatvā,
```

```
Tādīparādhamapi attani ropayī so.
```

<p rend="hangnum">§24.</p>

```
Dānādinekavarapāramisāgaresu,
```

```
Ogāḷhatāyapi paduṭṭhajanena dinnaṃ;
```

```
Dukkhaṃ tathā atimahantatarampi kiñci,
```

```
Nāññāsi sattahitamevea gavesayanto.
```

<p rend="hangnum">§25.</p>

```
Chetvāna sīsaṃ hi sakaṃ dadanto,
```

```
Maṃsaṃ pacitvāna sakaṃ dadanto;
```

```
So cattagatto paṇidhānakāle,
```

```
Duṭṭhassa kiṃ dussati chedanena.
```

<p rend="hangnum">§26.</p>

```
Evaṃ anantamapi jātisatesu dukkhaṃ,
```

```
Patvāna sattahitameva gavesayanto;
```

```
Dīpaṅkare gahitasīlasamādhipaññaṃ,
```

```
Pālesi yāva sakabodhitale suniṭṭho.
```

<p rend="hangnum">§27.</p>

```
Yadābhinīhāramakā sumedho,
```

```
Yadā ca maddiṃ adadā sivindo;
```

```
Etthantare jātisu kiñcipekaṃ,
```

```
Niratthakaṃ no agamāsi tassa.
```

<p rend="hangnum">§28.</p>

```
Mahāsamudde jalabindutopi,
```

```
Tadantre jāti anappakā va;
```

```
Nirantaraṃ pūritapāramīnaṃ,
```

```
Kathaṃ pamāṇaṃ upamā kuhiṃ vā.
```

<p rend="hangnum">§29.</p>

```
Yo maggapasse madhurambabījaṃ,
```

```
Chāyāphalatthāya mahājanānaṃ;
```

```
Ropesi tasmiṃ hi khaṇeva tena,
```

```
Chāyāphale puññamaladdhamuddhaṃ.
```

<p rend="hangnum">§30.</p>

```
Tatheva saṃsārapathe janānaṃ,
```

```
Hitāya attanamabhiropitakkhaṇe;
```

```
Siddhaṃ va puññūpari tassa tasmiṃ,
```

```
Dhanaṅgajīvaṃ pi haranti ye ye.
```

<p rend="hangnum">§31.</p>

```
So sāgare jaladhikaṃ ruhiraṃ adāsi,
```

```
Bhūmāparājiya samaṃsamadāsi dānaṃ;
```

```
Meruppamāṇamadhikañca samoḷisīsaṃ,
```

```
Khe tārakādhikataraṃ nayanaṃ adāsi.
```

### Gabbhokkantidīpanīgāthā

<p rend="hangnum">§32.</p>

```
Gambhīrapānadānādisāgaresu hi thāmasā;
```

```
Taranto maddidānena niṭṭhāpetvāna pāramī.
```

<p rend="hangnum">§33.</p>

```
Vasanto tusīte kāye bodhiparipākamāgamma;
```

```
Āyācanāya ca devānaṃ mātugabbhamupāgami.
```

<p rend="hangnum">§34.</p>

```
Sato ca sampajāno ca mātukucchimhi okkami;
```

```
Tassa okkantiyaṃ sabbā dasasahassī pakampittha.
```

<p rend="hangnum">§35.</p>

```
Tato pubbanimittāni dvattiṃsāni tadā siyuṃ;
```

```
Tuṭṭhahaṭṭhā va sā mātā puttaṃ passati kucchiyaṃ.
```

### Vijāyanamaṅgaladīpanīgāthā

<p rend="hangnum">§36.</p>

```
Sā puṇṇagabbhā dasamāsato paraṃ,
```

```
Gantvāna phullaṃ varalumbinīvanaṃ;
```

```
Ṭhitā gahetvā varasālasākhaṃ,
```

```
Vijāyi taṃ puttavaraṃ sukhena.
```

<p rend="hangnum">§37.</p>

```
Tadā sahassīdasalokadhātusu,
```

```
Devā ca nāgā asurā ca yakkhā;
```

```
Nānādisā maṅgalacakkavāḷaṃ,
```

```
Sumaṅgalaṃ maṅgalamāgamiṃsu.
```

<p rend="hangnum">§38.</p>

```
Anekasākhañca sahassamaṇḍalaṃ,
```

```
Chattaṃ marū dhārayumantalikkhe;
```

```
Suvaṇṇadaṇḍā vipatanti cāmarā,
```

```
Khajjiṃsu bherī ca nadiṃsu saṅkhā.
```

<p rend="hangnum">§39.</p>

```
Malenakenāpi anūpalitto,
```

```
Ṭhito va pādāni pasārayanto;
```

```
Kathī va dhammāsanatotaranto,
```

```
Jāto yathādiccavaro nabhamhā.
```

<p rend="hangnum">§40.</p>

```
Khīṇāsavā brahmagaṇopagantvā,
```

```
Suvaṇṇajālena paṭiggahesuṃ;
```

```
Tato ca devājinacammakena,
```

```
Tato dukūlena ca taṃ manussā.
```

<p rend="hangnum">§41.</p>

```
Tesaṃ pi hatthā varabhūmiyaṃ ṭhito,
```

```
Disā vilokesi sabbā samantato;
```

```
Vadiṃsu devā pi ca brahmakāyikā,
```

```
Tayā samo katthaci natthi uttaro.
```

<p rend="hangnum">§42.</p>

```
Gantvāna uttaraṃ satta padavārehi vikkamo,
```

```
Sīhanādaṃ nadī tesaṃ devatānaṃ hi sāvayaṃ.
```

<p rend="hangnum">§43.</p>

```
Tato puttaṃ gahetvāna gatā mātā sakaṅgharaṃ,
```

```
Mātā sattamiyaṃ gantvā deaputtattamāgami.
```

<p rend="hangnum">§44.</p>

```
Te brahmaṇā pañcamiyaṃ subhuttā,
```

```
Nāmaṃ gahetuṃ varalakkhaṇāni;
```

```
Disvāna ekaṅgulimukkhipiṃsu,
```

```
Buddho ayaṃ hessati vītarāgo.
```

<p rend="hangnum">§45.</p>

```
Jiṇṇañca disvā byādhikaṃ matañca,
```

```
Avhāyitaṃ pabbajitañca disvā;
```

```
Ohāya pabbajjamupeti kāme,
```

```
Buddho ayaṃ hessati vītarāgo.
```

### Agāriyasampattidīpanīgāthā

<p rend="hangnum">§46.</p>

```
Kālakkamena cando va vaḍḍhanto vaḍḍhite kule,
```

```
Puññodayenudento so bhāṇumā viya ambare.
```

<p rend="hangnum">§47.</p>

```
Siddhathako hi siddhattho laddhā deviṃ yasodharaṃ,
```

```
Cattālīsasahassehi pūritthīhi purakkhito.
```

<p rend="hangnum">§48.</p>

```
Rammasurammasubhesu gharesu,
```

```
Tiṇṇamutūnamanucchavikesu;
```

```
Dibbasukhaṃ viya bhuñji sukhaṃ so,
```

```
Acchariyabbhutarājavibhūtiṃ.
```

### Nekkhammajjhāsayadīpanīyamakagāthā

Namo tassa yato mahimato yassa tamo na

<p rend="hangnum">§49.</p>

```
Disvā nimittāni madacchidāni,
```

```
Thīnaṃ virūpāni ratacchidāni;
```

```
Pāpāni kammāni sukhacchidāni,
```

```
Laddhāni ñāṇāni bhavacchidāni.
```

<p rend="hangnum">§50.</p>

```
Padittagehā viya bheravaṃ ravaṃ,
```

```
Ravaṃ sammuṭṭhāya gato mahesi;
```

```
Mahesimolokiyaputtamattano,
```

```
Tanosi no pemamahoghamattano.
```

<p rend="hangnum">§51.</p>

```
Ummāraummāragatuddharitvā,
```

```
Padaṃ padaṃ yātanarāsabhassa;
```

```
Alaṃ alaṃkāratarena gantuṃ,
```

```
Matī matīvetimanaṅgabhaṅge.
```

<p rend="hangnum">§52.</p>

```
Ummāraummāragato mahesi,
```

```
Anaṅgabhaṅgaṃ samacintayittha;
```

```
Kiṃ me jarāmaccumukhe ṭhitassa,
```

```
Na me vase kāmavase ṭhitassa.
```

<p rend="hangnum">§53.</p>

```
Kāmena kāmena na sādhyamokkhaṃ,
```

```
Mānena mānena mamatthi kiñci;
```

```
Māro saseno hi avāraṇīyo,
```

```
Yantena ucchuṃ viya maddatī maṃ.
```

<p rend="hangnum">§54.</p>

```
Ādittamuyātapayātamūnaṃ,
```

```
Atāṇāleṇāsaraṇe jane te;
```

```
Disvāna disvāna sivaṃ mayā te,
```

```
Kāmena kāmena kathaṃ vineyya.
```

<p rend="hangnum">§55.</p>

```
Vijjāvijjāya cutañcupetaṃ,
```

```
Asārasārūpagatañjanaṃ janaṃ;
```

```
Vijjāyavijjāya yuto cutohaṃ,
```

```
Pahomi tāretumasaṅgaho gato.
```

<p rend="hangnum">§56.</p>

```
Magganti no diṭṭhigatāpavaggaṃ,
```

```
Aggā ti tevāhu janā samaggā;
```

```
Naggaṃ aho mohatamassa vaggaṃ,
```

```
Vaggaṃ hanissāmi tamaggamaggā.
```

<p rend="hangnum">§57.</p>

```
Paseyhakārena aseyhadukkhaṃ,
```

```
Janā janentīha janānameva;
```

```
Paseyhakārenā aseyhadukkhaṃ,
```

```
Pāpaṃ na jānanti tato nidānaṃ.
```

<p rend="hangnum">§58.</p>

```
Te oghayogāsavasaṃkilesā,
```

```
Tameva nāsenti tato samuṭṭhitā;
```

```
Ekantikaṃ jāti jarā ca maccu,
```

```
Nirantaraṃ taṃ byasanañcanekaṃ.
```

<p rend="hangnum">§59.</p>

```
Cīraṃ kilesānasamujjalantaṃ,
```

```
Disvāna sattānusayaṃ sayambhū;
```

```
Sādhemi bodhiṃ vinayāmi satte,
```

```
Pacchāpi passāmi sutaṃ sutantaṃ.
```

<p rend="hangnum">§60.</p>

```
Taṃ dibbacakkaṃ khuracakkamālaṃ,
```

```
Rajjaṃ sasārajjasamajjamajjaṃ;
```

```
Te bandhavā bandhanamāgatā pare,
```

```
Suto pasūtoyamanaṅgadūto.
```

<p rend="hangnum">§61.</p>

```
Samujjalantaṃ vasatī satīsirī,
```

```
Sirīsapāgāramidaṃ mahāvisaṃ;
```

```
Daddallamānā yuvatī vatīmā,
```

```
Sakaṇṭakāyeva samañjasañjase.
```

<p rend="hangnum">§62.</p>

```
Yassā virājitasirī siriyāpi natthi,
```

```
Tassāvalokiya na tittivasānamatthi;
```

```
Gacchāmi handa tavanaṅga sirappabhedaṃ,
```

```
Mattebhakumbhupari sīhavilāsagāmiṃ.
```

<p rend="hangnum">§63.</p>

```
Bho bho anaṅgasucira pi panuṇṇabāṇa,
```

```
Bāṇāni saṃhara panuṇṇamito nirodha;
```

```
Rodhena cāpadagato manaso na soca,
```

```
Socaṃ tavappanavalokiya yāmi santiṃ.
```

<p rend="hangnum">§64.</p>

```
Ratī ratī kāmaguṇe viveke,
```

```
Alaṃ alanteva vicintayanto;
```

```
Manaṃ manaṅgālayasampadālayaṃ,
```

```
Tahiṃ tahiṃ diṭṭhabālā va pakkami.
```

### Pāduddhāravimhayadīpanīgāthā

<p rend="hangnum">§65.</p>

```
Yāvañcayaṃ ravi caratyacalena ruddhe,
```

```
Yāvañca cakkaratanañca payāti loke;
```

```
Tāvissaro nabhacaro jitacāturanto,
```

```
Hitvā kathaṃ nu padamuddhari so nirāso.
```

<p rend="hangnum">§66.</p>

```
Dīpe mahā ca caturādhikadvesahasse,
```

```
Tatrāpi seṭṭhabhajitaṃ varajambudīpaṃ;
```

```
Bhūnābhikaṃ kapilavatthupuraṃ surammaṃ,
```

```
Hitvā kathaṃ nu padamuddhari so nirāso.
```

<p rend="hangnum">§67.</p>

```
Ñātīnasīti kulato hi sahassa sākye,
```

```
Hatthissadhaññadhanino vijitārisaṅghe;
```

```
Gottena gotamabhavaṃ pitarañjanaggaṃ,
```

```
Hitvā kathaṃ nu padamuddhari so nirāso.
```

<p rend="hangnum">§68.</p>

```
Rammaṃ surammavasatiṃ ratanujjalantaṃ,
```

```
Gimhepi vimhayakaraṃ suramandirābhaṃ;
```

```
Ussāpitaddhajapaṭākasitātapattaṃ,
```

```
Hitvā kathaṃ nu padamuddhari so nirāso.
```

<p rend="hangnum">§69.</p>

```
Sapokkharā pokkharaṇī catasso,
```

```
Supupphitā mandirato samantā;
```

```
Kokā nadantūpari kokanāde,
```

```
Hitvā kathaṃ nu padamuddhari so nirāso.
```

<p rend="hangnum">§70.</p>

```
Sare saroje ruditāḷipāḷi,
```

```
Samantato passati pañjarañjasā;
```

```
Disvāravindāni mukhāravindaṃ
```

```
Nāthassa lajjā viya saṃkujanti.
```

<p rend="hangnum">§71.</p>

```
Madhurā madhurābhirutā,
```

```
Caritā padume padumeḷigaṇā;
```

```
Vasatiṃ adhunā madhunā,
```

```
Akaruṃ jahitaṃ kimidaṃ patinā.
```

<p rend="hangnum">§72.</p>

```
Tamhā rasaṃ madhukarā bhavanaṃ haritvā,
```

```
Ninnādino samadhuraṃ madhuraṃ karonti;
```

```
Nādena nādamatiriccupavīṇayanti,
```

```
Naccanti tā surapure vaṇitā va tāva.
```

<p rend="hangnum">§73.</p>

```
Sañcoditā pīṇapayodharādharā,
```

```
Virājitānaṅgajamekhalākhalā;
```

```
Suraṅgaṇā vaṅgajaphassadā sadā,
```

```
Ramā ramāpenti varaṅgadāgadā.
```

<p rend="hangnum">§74.</p>

```
Karātirattā ratirattarāmā,
```

```
Tāḷenti tāḷāvacare samantā;
```

```
Naccuggatānekasahassahatthā,
```

```
Sakkopi kiṃ sakyasamoti codayuṃ.
```

<p rend="hangnum">§75.</p>

```
Visālanettā hasulā sumajjhā,
```

```
Nimbatthanī vimhayagītasaddā;
```

```
Alaṅkatā malladharā suvatthā,
```

```
Naccanti tāḷāvacarehi ghuṭṭhā.
```

<p rend="hangnum">§76.</p>

```
Yāsaṃ hi loke upamā natthi,
```

```
Tāsaṃ hi phassesu kathāvakāsā;
```

```
Taṃ tādisaṃ kāmaratiṃnubhonto,
```

```
Hitvā kathaṃ nu padamuddhari so nirāso.
```

<p rend="hangnum">§77.</p>

```
Pādepāde valayaviravāmekhalāvīṇānādā,
```

```
Gītaṃgītaṃ patiratikaraṃ gāyatī gāyatī sā;
```

```
Hatthehatthe valayacalitā sambhamaṃ sambhamanti,
```

```
Disvādisvā iti ratikaraṃ yāti hāhā kimīhā.
```

### Apunarāvattigamanadīpanīyamakagāthā

<p rend="hangnum">§78.</p>

```
Anantakālopacitena tena,
```

```
Puññena nibbattavimānayāne;
```

```
Tasmiṃ dine jātasutaṃ pajāpatiṃ,
```

```
Hitvā gato so sugato gato va.
```

<p rend="hangnum">§79.</p>

```
Taṃ jīvamānaṃ pitarañca mātaraṃ,
```

```
Te ñātake tādisiyo ca itthiyo;
```

```
Te tādise rammakare nikete,
```

```
Hitvā gato so sugato gato va.
```

<p rend="hangnum">§80.</p>

```
Khomañca pattuṇṇadukūlacīnaṃ,
```

```
Sakāsikaṃ sādhusugandhavāsitaṃ;
```

```
Nivāsito sobhati vāsavo va,
```

```
Hitvā gato so sugato gato va.
```

<p rend="hangnum">§81.</p>

```
Vidhippakāsā nidhiyo catasso,
```

```
Samuggatā bhūtadharā vasundharā;
```

```
Sattāvasattāvasudhā sudhāsā,
```

```
Hitvā gato so sugato gato va.
```

<p rend="hangnum">§82.</p>

```
Suvaṇṇathāle satarājike subhe,
```

```
Sādhuṃ sugandhaṃ sucisālibhojanaṃ;
```

```
Bhutvā savāsīhi vilāsinīhi,
```

```
Hitvā gata so sugato gato va.
```

<p rend="hangnum">§83.</p>

```
Manuññagandhena asuññagandho,
```

```
Sugandhagandhena vilittagatto;
```

```
Sugandhavātena suvijjitaṅgo,
```

```
Hitvā gato so sugato gato va.
```

<p rend="hangnum">§84.</p>

```
Sulakkhaṇe hevabhilakkhitaṅgo,
```

```
Pasādhito devapasādhanena;
```

```
Virocamāno samarājinīhi,
```

```
Hitvā gato so sugato gato va.
```

<p rend="hangnum">§85.</p>

```
Nānāsanāni sayanāni nivesanāni,
```

```
Bhābhānibhāni ratanākarasannibhāni;
```

```
Tatrussitāni ratanaddhajabhūsitāni,
```

```
Hitvā va tāni himabindusamāni tāni.
```

<p rend="hangnum">§86.</p>

```
Nānāvidhehi ratanehi samujjalehi,
```

```
Nārīhi niccamupagāyitahammiyehi;
```

```
Rajjehi cakkaratanādivibhūsitehi,
```

```
Yāto tato hi mahito purisassarehi.
```

### Dvipādabyāsayamakagāthā

<p rend="hangnum">§87.</p>

```
Yasodharaṃ pīṇapayodharādharaṃ,
```

```
Anaṅgaraṅgaddhajabhūtamaṅgaṃ;
```

```
Devaccharāvujjalitaṃ patibbataṃ,
```

```
Hitvā gato so sugato va nūna.
```

<p rend="hangnum">§88.</p>

```
Sabhāvanicchandamatiṃ pabhāvatiṃ,
```

```
Bhatto kuso saṃhari bhattakājaṃ;
```

```
Tāyābhirūpaṃ pi yasodharaṃ varaṃ,
```

```
Hitvā gato so sugato va nūna.
```

<p rend="hangnum">§89.</p>

```
Pure pure sañcari khaggahattho,
```

```
Varaṃ paritthīnaṃ anitthigandho;
```

```
Siriñca riñcāpi na riñci nāriṃ,
```

```
Hitvānimandāni gato tathāgato.
```

<p rend="hangnum">§90.</p>

```
Harittaco rāgabalena deviyā,
```

```
Avatthaliṅgena na liṅganussari;
```

```
Asevi kāmaṃ tamidāni kāmaṃ,
```

```
Hitvā gato so sugato va nūna.
```

<p rend="hangnum">§91.</p>

```
Apameyyakappesu vivekasevī,
```

```
Hitvā gato rajjasiriṃ varitthiṃ;
```

```
Aṇuṃ kaliṃ vaṇṇayi taṃ purāṇaṃ,
```

```
Vatthamhi chiddaṃ viya tunnakāro.
```

<p rend="hangnum">§92.</p>

```
Tathāti mantvāna idāninaṅgo,
```

```
Yasodharaṃ paggahito dhajaṃ va;
```

```
Matto jitomhī ti pamattabandhu,
```

```
Na passi ñāṇāsanipātamantaraṃ.
```

<p rend="hangnum">§93.</p>

```
Disvāna dukkhānalasambhavaṃbhavaṃ,
```

```
Katvā taduppādakanaṅgabhaṅgaṃ;
```

```
Yasodharaṃ pīṇapayodharādharaṃ,
```

```
Hitvā gato buddhabalappadaṃ padaṃ.
```

<p rend="hangnum">§94.</p>

```
Anantasattānamanantakāle,
```

```
Manaṅgahetvāna jito anaṅgo;
```

```
Parājito nūna hi ekakassa,
```

```
Tathāgato so na punāgato va.
```

<p rend="hangnum">§95.</p>

```
Disvāna ñāṇāsanipātamantaraṃ,
```

```
Tathāgato so na punāgato va;
```

```
Tathāgato so na punāgato va,
```

```
Disvānañāṇāsanipātamantaraṃ.
```

### Tipādabyāsayamakagāthā

<p rend="hangnum">§96.</p>

```
Tathāgataccheramahosi tassa,
```

```
Tathā himāropitadāhasantiṃ;
```

```
Tathā hi māro pi tadāha santiṃ,
```

```
Tathā hi māropi tadā hasantiṃ.
```

### Pādabyāsamahāyamakagāthā

<p rend="hangnum">§97.</p>

```
Sakāmadātā vinayāmanatagū,
```

```
Sakāmadātā vinayāmanantagū;
```

```
Sakāmadātā vinayāmanantagū,
```

```
Sakāmadātā vinayāmanantagū.
```

### Abyāpetādyantayamakagāthā

<p rend="hangnum">§98.</p>

```
Raveraverorabhimārabherave,
```

```
Raveraveriva bherave rave;
```

```
Rave rave sūditagārave rave,
```

```
Raveravedesi jinorave rave.
```

### Paṭilomayamakagāthā

<p rend="hangnum">§99.</p>

```
Lokāyātatayā kālo visesaṃ na na saṃsevi,
```

```
Visesaṃ na na saṃsevi lokā yātatayā kālo.
```

<p rend="hangnum">§100.</p>

```
Rājarājayasopetavisesaṃ racitaṃ mayā,
```

```
Yāmataṃ cirasaṃsevitapeso yajarājarā.
```

### Ekaṭhānikādiyamakagāthā

<p rend="hangnum">§101.</p>

```
Ākaṅkhakkhākaṅkhaṅga kaṅkhāgaṅgākhāgahaka,
```

```
Kaṅkhāgāhakakaṅkhāgha hā hā kaṅkhā kahaṃ kahaṃ.
```

<p rend="hangnum">§102.</p>

```
Appagabbho apagabbho amoho mā pamohako,
```

```
Maggamukhaṃ mokhamāha māhā mohamūhakkhamaṃ.
```

<p rend="hangnum">§103.</p>

```
Pāpāpāpabhavaṃ passaṃ pāpāpabhavuggato,
```

```
Pāpāpāpabhavāsaṅgā pāpāpāpabhavāgato.
```

<p rend="hangnum">§104.</p>

```
Kusalākusalaṃ passaṃ kusalākusalaṃ caji,
```

```
Kusalākusalāsaṅga kusalākusalā cuto.
```

### Akkharuttarikayamakagāthā

<p rend="hangnum">§105.</p>

```
Nonānino nanūnāni nanenāni nanānino,
```

```
Nunnānenāni nūna na nānanaṃ nānanena no.
```

<p rend="hangnum">§106.</p>

```
Sāre surāsure sārī rasasārasarissaro,
```

```
Rasasārarase sāri surāsurasarassire.
```

<p rend="hangnum">§107.</p>

```
Devānaṃ nandano devo devadeva na nandi no,
```

```
Vedadīnena vedana vedi vedana vedino.
```

<p rend="hangnum">§108.</p>

```
Devāsane nisinno so devadevo sasāsane,
```

```
Nisinnānaṃ sadevānaṃ desesi dassanāsanaṃ.
```

### Paheḷigāthā

<p rend="hangnum">§109.</p>

```
Dasanāvagato sañño andhassa tamado ravi,
```

```
Aṭṭhamāpuṇṇasaṅkappo pātvanaññamanaññiva.
```

### Byāpetādiyamakagāthā

<p rend="hangnum">§110.</p>

```
Ekantameva saparatthaparo mahesi,
```

```
Ekantameva dasapāramitābalena;
```

```
Ekantameva hatamārabalena tena,
```

```
Ekantameva suvisuddhamalattha bodhiṃ.
```

### Mahāpadhānadīpanīgāthā

<p rend="hangnum">§111.</p>

```
Orohitotohitapāpadhammo,
```

```
Channena sa channahayena gantvā;
```

```
Anomatīramhi anomasatto,
```

```
Anomapabbajjamupāgato so.
```

<p rend="hangnum">§112.</p>

```
Nirāmisaṃ pītisukhaṃ anūpamaṃ,
```

```
Anūpiye ambavane alattha;
```

```
Sarūpasobhāya virūpasobhaṃ,
```

```
Sarājikaṃ rājagahaṃ karittha.
```

<p rend="hangnum">§113.</p>

```
Tato aḷāra ūdakatāpasānaṃ,
```

```
Jhānenasantuṭṭhamano vihāya;
```

```
Mahāpadhānāya uruvelabhūmiṃ,
```

```
Gato sikhappattamakāsi dukkaraṃ.
```

<p rend="hangnum">§114.</p>

```
Na kāmato nevatidukkaramhi,
```

```
Sabbaññutā sijjhati majjhimāya;
```

```
Ñatvāna taṃ pubbaguṇopaladdhaṃ,
```

```
Dhammaṃ samānetumagā subodhiṃ.
```

### Māraparājayadīpanīgāthā

<p rend="hangnum">§115.</p>

```
Tibuddhakhettamhi tisetachattaṃ,
```

```
Laddhāna lokādhipatī bhaveyya;
```

```
Gantvāna bodhimhiparājitāsane,
```

```
Yuddhāya mārenacalo nisīdi.
```

<p rend="hangnum">§116.</p>

```
Datvāna maṃsaṃ rajjaṃ pitā suddhodano tadā,
```

```
Namassamāno sirasā setachattena pūjayi.
```

<p rend="hangnum">§118.</p>

```
Sayaṃ nārāyanabalo abhiññābalapāragū,
```

```
Jetuṃ sabbassa lokassa bodhimaṇḍaṃupāgami.
```

<p rend="hangnum">§119.</p>

```
Tadā vasavattīrājā chakāmavacarissaro,
```

```
Sasenāvāhano bodhimaṇḍaṃ yuddhāyupāgami.
```

<p rend="hangnum">§120.</p>

```
Etha gaṇhatha bandhatha chaṭṭetha ceṭakaṃ imaṃ,
```

```
Manussakalale jāto kimihanti na maññati.
```

<p rend="hangnum">§121.</p>

```
Jalantaṃ navavidhaṃ vassaṃ vassāpeti anappakaṃ,
```

```
Dhūmandhakāraṃ katvāna pātesi asinaṃ bahuṃ.
```

<p rend="hangnum">§122.</p>

```
Cakkāvudhaṃ khipento pi nāsakkhi kiñci kātave,
```

```
Gahetabbaṃ hi gahaṇaṃ apassanto itibravi.
```

<p rend="hangnum">§123.</p>

```
Siddhattha kasmā āsi nu āsane mama santake,
```

```
Uṭṭhehi āsanā no ce phālemi hadayaṃ tava.
```

<p rend="hangnum">§124.</p>

```
Sapādamūle kīḷantaṃ passanto taruṇaṃ sutaṃ,
```

```
Pitā vudikkhi taṃ māraṃ mettāyanto dayaparo.
```

<p rend="hangnum">§125.</p>

```
Tadā so asambhivācaṃ sīhanādaṃ nadī muni,
```

```
Na jānāti sayaṃ mayhaṃ dāsabhāvapiyaṃ khaḷo.
```

<p rend="hangnum">§126.</p>

```
Yena kenaci kammena jāto devapure vare,
```

```
Sakaṃ gatiṃ ajānanto lokajeṭṭhoti maññati.
```

<p rend="hangnum">§127.</p>

```
Anantalokakhātumhi sattānaṃ hi kataṃ subhaṃ,
```

```
Mayhekapāramiyā pi kalaṃ nagghati soḷasiṃ.
```

<p rend="hangnum">§128.</p>

```
Tiracchāno saso hutvā disvā yācakamāgataṃ,
```

```
Pacitvāna sakaṃ maṃsaṃ patiioggimhi dātave.
```

<p rend="hangnum">§129.</p>

```
Evaṃ anantakālesu kataṃ dukkarakārikaṃ,
```

```
Ko hi nāma kareyyañño anummatto sacetano.
```

<p rend="hangnum">§130.</p>

```
Evaṃ anantapuññehi siddhaṃ dehamimaṃ pana,
```

```
Yathābhutaṃ ajānanto manussosī ti maññati.
```

<p rend="hangnum">§131.</p>

```
Nāhaṃ manussomanusso na brahmā na ca devatā,
```

```
Jarāmaraṇaṃ lokassa dassetuṃ panidhāgato.
```

<p rend="hangnum">§132.</p>

```
Anupalitto lokena jātonantajino ahaṃ,
```

```
Buddho bodhitale hutvā tāremi janataṃ bahuṃ.
```

<p rend="hangnum">§133.</p>

```
Samantā dhajinaṃ disvā yuddhaṃ māraṃ savāhanaṃ,
```

```
Yuddhāya paccugacchāmi mā maṃ ṭhānā acāvayi.
```

<p rend="hangnum">§134.</p>

```
Yante taṃ nappasahati senaṃ loko sadevako,
```

```
Tante paññāya gacchāmi āmaṃ pattaṃ va asmanā.
```

<p rend="hangnum">§135.</p>

```
Icchanto sāsape gabbhe caṅkamāmi ito cito,
```

```
Icchanto lokadhātumhi attabhāvena chādayi.
```

<p rend="hangnum">§136.</p>

```
Ete sabbe gahetvāna cuṇṇetuṃ accharāyapi,
```

```
Atthi thāmaṃ balaṃ mayhaṃ pāṇaghāto na vaṭṭati.
```

<p rend="hangnum">§137.</p>

```
Imassa gaṇḍuppādassa āyudhena balena kiṃ,
```

```
Mayhaṃ hi tena pāpena sallāpo pi na yujjati.
```

<p rend="hangnum">§138.</p>

```
Pallaṅkaṃ mama bhāvāya kimatthaññena sakkhinā,
```

```
Kampitā maddiyā dānā sakkhi hoti ayaṃ mahī.
```

<p rend="hangnum">§139.</p>

```
Iti vatvā dakkhiṇaṃ bāhuṃ pathaviyā paṇamayi,
```

```
Tadā kampittha pathavī mahāghoso ajāyatha.
```

<p rend="hangnum">§140.</p>

```
Pathavīghosena ākāse gajjanto asani phali,
```

```
Tasmiṃ majjhe gato māro sapariso bhayatajjito.
```

<p rend="hangnum">§141.</p>

```
Mahāvātasamuddhatabhasmaṃ va vikiriyyatha,
```

```
Mahāghoso ajāyittha siddhatassa jayo iti.
```

### Abhisambodhidīpanīgāthā

<p rend="hangnum">§142.</p>

```
Purato gacchati cando rajatacakkaṃ va ambare,
```

```
Sahassaraṃsi suriyo pacchimenupagacchati.
```

<p rend="hangnum">§143.</p>

```
Majjhe bodhidumacchatte pallaṅke apparājite,
```

```
Pallaṅkena nisīditvā dhammaṃ sammasate muni.
```

<p rend="hangnum">§144.</p>

```
Sakko tasmiṃ khaṇe saṅkhaṃ dhamanto abhidhāvati,
```

```
Brahmā tiyojanaṃ chattaṃ dhāreti munimuddhani.
```

<p rend="hangnum">§145.</p>

```
Maṇitālavaṇṭaṃ tusīto suyāmo vāḷabījaniṃ,
```

```
Nānāmaṅgalabhaṇḍāni gahito sesadevatā.
```

<p rend="hangnum">§146.</p>

```
Evaṃ dasasahassamhi sakko brahmā ca devatā,
```

```
Saṅkhādīnī dhamantā ca cakkavāḷamhi pūrayuṃ.
```

<p rend="hangnum">§147.</p>

```
Maṅgalāni gahetvāna tiṭṭhanti kāci devatā,
```

```
Dhajamāla gahetvāna tathā puṇṇaghaṭādayo.
```

<p rend="hangnum">§148.</p>

```
Tattha naccanti gāyanti seḷenti vādayanti ca,
```

```
Devā dasasahassamhi tuṭṭhahaṭṭhā pamoditā.
```

<p rend="hangnum">§149.</p>

```
Dhammāmatarasassādaṃ labhissāmassa santike,
```

```
Nayanāmatarasassādaṃ pāṭihāriyañca passituṃ.
```

<p rend="hangnum">§150.</p>

```
Jāramaraṇakantārā sokopāyāsasallato,
```

```
Mocesi kāmapāsamhā desento amataṃ padaṃ.
```

<p rend="hangnum">§151.</p>

```
Iti tuṭṭhehi devehi pūjiyanto narāsabho,
```

```
Kiñci pūjaṃ acintento cintento dhammamuttamaṃ.
```

<p rend="hangnum">§152.</p>

```
Sabbatthasādhito santo siddhattho apparājito,
```

```
Cakkavāḷasilāsāṇipākārehi manorame.
```

<p rend="hangnum">§153.</p>

```
Tārāmaṇikhacitākāsavitāne candadīpake,
```

```
Mānāratamapajjote mālāgandhādipūjite.
```

<p rend="hangnum">§154.</p>

```
Dibbehi chaṇabherīhi ghuṭṭhe maṅgalagītiyā,
```

```
Cakkavāḷe suppāsāde bodhimaṇḍamahātale.
```

<p rend="hangnum">§155.</p>

```
Bodhirukkhamaṇicchatte pallaṅke apparājite,
```

```
Nissinno paṭhame yāme purimaṃ jātimanussari.
```

<p rend="hangnum">§156.</p>

```
Namarūpāmanuppatti sudiṭṭhā hoti tenidhā,
```

```
Sakkātadiṭṭhi tenassa pahīnā hoti sabbaso.
```

<p rend="hangnum">§157.</p>

```
Tato hi dutiye yāme yathāyammupage sari,
```

```
Sudiṭṭhaṃ hoti tenassa kammaklesehi sambhavaṃ.
```

<p rend="hangnum">§158.</p>

```
Kaṅkhāvitaraṇī nāma ñāṇantaṃ samupāgataṃ,
```

```
Tenasesa pahīyittha kaṅkhā soḷasadhā ṭhitā.
```

<p rend="hangnum">§159.</p>

```
Tato so tatiye yāme dvādasaṅge asesato,
```

```
So paṭiccasamuppāde ñāṇamotārayī muni.
```

<p rend="hangnum">§160.</p>

```
Avijjavādyānulomena jarādipaṭilomato,
```

```
Sammasanto yathābhūtaṃ ñāṇadassanamāgami.
```

<p rend="hangnum">§161.</p>

```
Kappakoṭisatenāpi appameyyesu jātisu,
```

```
Lobhaṃ asesadānena vināsento punappunaṃ.
```

<p rend="hangnum">§162.</p>

```
Sīlena khantimettāya kokhadosaṃ nivāresi,
```

```
Paññāya mohaṃ chetvāna micchādiṭṭhi tatheva ca.
```

<p rend="hangnum">§163.</p>

```
Garūpasevanādīhi vicikicchaṃ vinodayaṃ,
```

```
Mānuddhaccaṃ vinodento kule jeṭṭhopacāyinā.
```

<p rend="hangnum">§164.</p>

```
Nekkhammena vināsento kāmarāgaṃ punappunaṃ,
```

```
Saccena visaṃvādaṃ kosajjaṃ vīriyena ca.
```

<p rend="hangnum">§165.</p>

```
Evaṃ dānādinā taṃ taṃ kilesaṅgaṃ vinodayaṃ,
```

```
Suvaḍḍhitā mahāpaññā kathaṃ santiṃ na rūhati.
```

<p rend="hangnum">§166.</p>

```
Sudukkaraṃ karitvāna dānādipaccayaṃ pure,
```

```
Na kiñci bhavasampattiṃ patthesi bodhimuttamaṃ.
```

<p rend="hangnum">§167.</p>

```
Paṇidhānamhā paṭṭhāya kataṃ puññañca patthanaṃ,
```

```
Ekkattha dāni sampattiṃ deti bodhiṃ asaṃsayaṃ.
```

<p rend="hangnum">§168.</p>

```
Tato so sabbasaṅkhāre aniccadukkhanattato,
```

```
Sammasantonulomena nibbānaṃ samupāgami.
```

<p rend="hangnum">§169.</p>

```
Savāsane kilese so jhāpentonumattaṃ pi ca,
```

```
Arahattappattiyā suddho buddho bodhitale ahu.
```

<p rend="hangnum">§170.</p>

```
Patto vimettiṃ varasetachattaṃ,
```

```
So pītivegena udānudīrayi;
```

```
Chetvāna māre vijitārisaṅgho,
```

```
Tibuddhakhettekadivākaro ahu.
```

<p rend="hangnum">§171.</p>

```
Rājādhirājā varamevamāsi,
```

```
Tichattadhāri varadhammarājā;
```

```
Mahāsahassaṃ pi ca lokadhātuṃ,
```

```
Sarena viññāpayituṃ samattho.
```

<p rend="hangnum">§172.</p>

```
Buddho lokāloke loke,
```

```
Jāto satto konummatto;
```

```
Suddhaṃ buddhaṃ oghā tiṇṇaṃ,
```

```
Saddho pañño ko no vande.
```

<p rend="hangnum">§173.</p>

```
Bhajitaṃ cajitaṃ pavanaṃ bhavanaṃ,
```

```
Jahitaṃ gahitaṃ samalaṃ amalaṃ;
```

```
Sugataṃ agataṃ sugatiṃ agatiṃ,
```

```
Namitaṃ amitaṃ namatiṃ sumatiṃ.
```

### Dhammacakkapavattanadīpanīgāthā

<p rend="hangnum">§174.</p>

```
Sammāsambodhiñānaṃ hatasakalamalaṃ suddhato cātisuddhaṃ,
```

```
Addhā laddhā suladdhaṃ vatamiti satataṃ cintayanto subodhiṃ;
```

```
Sattāhaṃ sattamevaṃ vividhaphalasukhaṃ vitināmesi kālaṃ,
```

```
Brahmenāyācito so isipatanavane vattayī dhammacakkaṃ.
```

### Pāṭihāriyadīpanīgāthā

<p rend="hangnum">§175.</p>

```
Brahmassa saddaṃ karavīkabhāṇiṃ,
```

```
Yathicchitaṃ sāvayituṃ samatthaṃ;
```

```
Saccaṃ piyaṃ bhūtahitaṃ vadantaṃ,
```

```
Na pūjaye ko hi naro sacetano.
```

<p rend="hangnum">§176.</p>

```
Iddhi ca ādesanānusāsanī,
```

```
Pāṭihīre bhagavā vasī ahu;
```

```
Katvāna accherasupāṭihīraṃ,
```

```
Desesi dhammaṃ anukampimaṃ pajaṃ.
```

### Navaguṇadīpanīgāthā

<p rend="hangnum">§177.</p>

```
Evaṃ hi buddhattamupāgato so,
```

```
Desesi dhammaṃ sanarāmarānaṃ;
```

```
Nānānayehībhisamesi satte,
```

```
Tasmā hi jhāto tibhavesu nātho.
```

<p rend="hangnum">§178.</p>

```
Addhā laddhā dhammālokaṃ,
```

```
Diṭṭhā pattā ñātā saccaṃ;
```

```
Tiññārāgādosamohā,
```

```
Thomesuṃ te devā brahmā.
```

<p rend="hangnum">§179.</p>

```
Munirājavaro nararājavaro,
```

```
Dividevavaro sucibrahmavaro;
```

```
Sakapāpaharo parapāpaharo,
```

```
Sakavuḍḍhikaro paravuḍḍhikaro.
```

<p rend="hangnum">§180.</p>

```
Sanarāmarubrahmagaṇebhi rutā,
```

```
Arahādiguṇā vipulā vimalā;
```

```
Navadhā vasudhāgagaṇe,
```

```
Sakale tidive tibhave visaṭā.
```

<p rend="hangnum">§181.</p>

```
Ye pissa te bhagavato ca acintiyādī,
```

```
Suddhātisuddhatarabuddhaguṇā hi sabbe;
```

```
Saṅkhepato navavidhesu padesu khittā,
```

```
Vakkhāmi dāni arahādiguṇe ahaṃ pi.
```

<p rend="hangnum">§182.</p>

```
Yo cīdha jāto arahaṃ nirāso,
```

```
Sammābhisambuddhasamantacakkhu;
```

```
Sampannavijjācaraṇoghatiṇṇo,
```

```
Sammāgato so sugato gato va.
```

<p rend="hangnum">§183.</p>

```
Avedi so lokamimaṃ parañca,
```

```
Amuttaro sārathidammasatte;
```

```
Sadevakānaṃ varasatthukiccaṃ,
```

```
Akāsi buddho bhagavā visuddho.
```

### Guṇadīpanīgāthā

<p rend="hangnum">§184.</p>

```
Na tassa adiṭṭhanamidhatthi kiñci,
```

```
Ato aviññātamajānitabbaṃ;
```

```
Sabbaṃ abhiññāsi yadatthi ñeyyaṃ,
```

```
Tathāgato tena samantacakkhu.
```

<p rend="hangnum">§185.</p>

```
Iti mahitamanantākittisambhārasāraṃ,
```

```
Sakaladasasahassīlokadhātumhi niccaṃ;
```

```
Upacitasubhahetupayutānantakālaṃ,
```

```
Tadiha sugatabodhisādhukaṃ cintanīyaṃ;
```

<p rend="hangnum">§186.</p>

```
Takkabyākaraṇañca dhammavinayaṃ sutvā pi yo paññavā,
```

```
Tenāyaṃ sucisārabhūtavacanaṃ viññāyate kevalaṃ;
```

```
Hetuñcāpi phalena tena saphalaṃ sampassamāno tato bodhiṃ saddahateva tassa mahatāvāyamato sambhavaṃ.
```

<p rend="hangnum">§187.</p>

```
Yo saddahanto pana tassa bodhiṃ,
```

```
Vuttānusārena guṇerahādī;
```

```
Katheti cintenti ca so muhuttaṃ,
```

```
Ohāya pāpāni upeti santiṃ.
```

<p rend="hangnum">§188.</p>

```
Saddheyyā te cinteyyā te,
```

```
Vandeyyā te pūjeyyāte;
```

```
Buddholokāloke loke,
```

```
Jāte netaṃ patthentena.
```

### Pūjānidhānadīpanīgāthā

<p rend="hangnum">§189.</p>

```
Tasamā hi jātovarakamhi tassa,
```

```
Āyattake maṅgalacakkavāḷe;
```

```
Bhūtehi vatthūhi manoramehi,
```

```
Pūjemi taṃ pūjitpūjitaṃ pure.
```

<p rend="hangnum">§190.</p>

```
Sohaṃ ajja panetasmiṃ cakkavāḷamhi pupphite,
```

```
Thalaje jalaje vāpi sugandhe ca agandhake.
```

<p rend="hangnum">§191.</p>

```
Manussesu anekattha taḷākuyyānavāpisu,
```

```
Pavane himavantasmiṃ tattha satta mahāsare.
```

<p rend="hangnum">§192.</p>

```
Parittadīpe dvisahasse mahādīpe supupphite,
```

```
Sattaparibhaṇḍaselesu sinerupabbatuttame.
```

<p rend="hangnum">§193.</p>

```
Kumuduppalakādīni nāgānaṃ bhavanesupi,
```

```
Pāṭalādīni pupphāni asurānaṃ hi ālaye.
```

<p rend="hangnum">§194.</p>

```
Koviḷārādikāni tu devatānaṃ hi ālaye,
```

```
Evamādī anekattha pupphite dharaṇīruhe.
```

<p rend="hangnum">§195.</p>

```
Campakā salalā nimbā nāgapunnāgaketakā,
```

```
Vassikā mallikā sālā koviḷārā ca pāṭali.
```

<p rend="hangnum">§196.</p>

```
Indīvarā asokā ca kaṇikārā ca makulā,
```

```
Padumā puṇḍarikā ca sogandhikumuduppalā.
```

<p rend="hangnum">§197.</p>

```
Ete caññe ca rukkhā ca valliyo cāpi pupphitā,
```

```
Sugandhā sukhasamphassā nānāvaṇṇanibhā subhā.
```

<p rend="hangnum">§198.</p>

```
Vicitrā nīlānekāni pītā lohitakāni ca,
```

```
Kāḷā setā ca mañjaṭṭha nekavaṇṇā supupphitā.
```

<p rend="hangnum">§199.</p>

```
Sobhate pabbate heṭṭhā sarehi vanarājihi,
```

```
Sandamānāhi gaṅgāhi himavā ratanākaro.
```

<p rend="hangnum">§200.</p>

```
Pattakiñjakkhareṇūhi okiṇṇaṃ hoti taṃ vanaṃ,
```

```
Bhamarā pupphagandhehi samantā abhināditā.
```

<p rend="hangnum">§201.</p>

```
Athetta sakuṇā santi dijā mañjussarā subhā,
```

```
Kūjantamupakūjanti utusampupphite dume.
```

<p rend="hangnum">§202.</p>

```
Niccharānaṃ nipātena pabbatā abhināditā,
```

```
Pañcaṅgikāni tūriyāni dibbāni viya suyyare.
```

<p rend="hangnum">§203.</p>

```
Tattha naccanti tasmiṃ jalantaggisikhūpamā,
```

```
Tasmiṃ hi kinnarā kiccaṃ padīpena karīyati.
```

<p rend="hangnum">§205.</p>

```
Muttājālāva dissanti niccharānaṃ hi pātakā,
```

```
Pajjalantā va tiṭṭhanti maṇiveḷuriyādayo.
```

<p rend="hangnum">§206.</p>

```
Kāḷānusāri taggaraṃ kappūraṃ haricandanaṃ,
```

```
Sakuṇānaṃ hi saddena mayūrānaṃ hi kekayā.
```

<p rend="hangnum">§207.</p>

```
Bhamarānaṃ hi ninnādā koñcanādena hatthinaṃ,
```

```
Vijambhitena vāḷānaṃ kinnarānaṃ hi gītiyā;
```

<p rend="hangnum">§208.</p>

```
Pabbatānaṃ hi obhāsā maṇīnaṃ jotiyāpi ca,
```

```
Vicitrabbhavitānehi dumānaṃ pupphadhūpiyā;
```

```
Evaṃ sabbaṅgasampannaṃ kiṃ siyā nandanaṃ vanaṃ.
```

<p rend="hangnum">§209.</p>

```
Evaṃ susamphullavanaṃ hi yaṃ yaṃ,
```

```
Tahiṃ tahiṃ pupphitapupphitaṃ subhaṃ;
```

```
Mālaṃ susaddañca manuññagandhaṃ,
```

```
Pūjemi taṃ pūjitapūjitaṃ purā.
```

<p rend="hangnum">§210.</p>

```
Nāgaloke manusse ca deve brahme ca yaṃ siyā,
```

```
Sāmuddikaṃ bhūmigataṃ ākāsaṭṭhañca yaṃ dhamaṃ.
```

<p rend="hangnum">§211.</p>

```
Rajataṃ jātarūpañca muttā veḷuriyā maṇi,
```

```
Masāragallaṃ phalikaṃ lohitaṅgaṃ pavāḷakaṃ.
```

<p rend="hangnum">§212.</p>

```
Yo so anantakappesu pūretvā dasapāramī,
```

```
Buddho bodhesi sattānaṃ tassa pūjemi taṃ dhanaṃ.
```

<p rend="hangnum">§213.</p>

```
Khomaṃ koseyyaṃ kappāsaṃ sāṇaṃ bhaṅgañca kambalaṃ,
```

```
Dukūlāni ca dibbāni dussāni vividhāni te.
```

<p rend="hangnum">§214.</p>

```
Anantavatthadānena hirottappādisaṃvaraṃ,
```

```
Yassa siddhaṃ siyā tassa dussāni pujayāmahaṃ.
```

<p rend="hangnum">§215.</p>

```
Pavane jātarukkhānaṃ nānāphalarasuttamaṃ,
```

```
Ambā kapiṭṭhā pansā cocamocādinappakā.
```

<p rend="hangnum">§216.</p>

```
Tasmiṃ gandharasaṃ ojaṃ buddhaseṭṭhassa pūjitaṃ,
```

```
Vandāmi sirasā niccaṃ vippasannena cetasā.
```

<p rend="hangnum">§217.</p>

```
Pūjemi paṭhamaṃ tassa paṇidhānaṃ acintiyaṃ,
```

```
Cakkavāḷamhi sabbehi vijjamānehi vatthuhi.
```

<p rend="hangnum">§218.</p>

```
Dasannaṃ pāramīnantu pūritaṭṭhānamuttamaṃ,
```

```
Tato sālavane ramme jātaṭṭhānaṃ carimakaṃ.
```

<p rend="hangnum">§219.</p>

```
Chabbasāni padhānasmiṃ karaṇaṃ dukkarakārikaṃ,
```

```
Apparājitapallaṅkaṃ buddhaṃ buddhaguṇaṃ name.
```

<p rend="hangnum">§220.</p>

```
Cuddasa buddhañāṇāni aṭṭharsa āveṇikaṃ,
```

```
Pūjemi dasabalañāṇaṃ catuvesārajjamuttamaṃ.
```

<p rend="hangnum">§221.</p>

```
Āsayānusayañāṇaṃ indriyānaṃ paroparaṃ,
```

```
Yamakapāṭihīrañca ñāṇaṃ sabbaññutaṃ pi ca.
```

<p rend="hangnum">§222.</p>

```
Mahākaruṇāpattiñāṇaṃ anāvaraṇmiti ca,
```

```
Cha asādhāraṇānete ñatvāna pūjayāmahaṃ.
```

<p rend="hangnum">§223.</p>

```
Tato ca sattasattāhe dhammasammasitaṃ name,
```

```
Brahmunā yācitaṭṭhānaṃ dhammaṃ desayituṃ varaṃ.
```

<p rend="hangnum">§224.</p>

```
Isipatane migadāye dhammacakkapavattanaṃ,
```

```
Tato veḷuvanārāme vasitaṭhānañca pūjaye.
```

<p rend="hangnum">§225.</p>

```
Tato jetavanaṃ rammaṃ ciravutthaṃ mahesinā,
```

```
Asādhāraṇamaññesaṃ yamakapāṭihariyaṃ.
```

<p rend="hangnum">§226.</p>

```
Pāricchattakamūlamhi abhidhammañca desanaṃ,
```

```
Saṅkassanagaradvāre devorohaṇakaṃ pi ca.
```

<p rend="hangnum">§227.</p>

```
Tato ca himavantasmiṃ mahāsamayadesanaṃ,
```

```
Vuttānetāni ṭhānāni natvāna pujayāmahaṃ.
```

<p rend="hangnum">§228.</p>

```
Caturāsītisahassehi dhammakkhandhehi saṅgahaṃ,
```

```
Piṭakattayaṃ yathāvuttavidhinā pūjayāmahaṃ.
```

<p rend="hangnum">§229.</p>

```
Mārassa attano āyusaṅkhārosajjanaṃ name,
```

```
Kusinārāya mallānaṃ yamakasālamantare.
```

<p rend="hangnum">§230.</p>

```
Paṇidhānamhi paṭṭhāya kataṃ kiccaṃ asesato,
```

```
Niṭṭhapetvāna so sabbaṃ parinibbāyināsavo.
```

<p rend="hangnum">§231.</p>

```
Evaṃ nibbāyamānassa katakiccassa tādino,
```

```
Ciragatā mahākaruṇā na nibbāyittha kiñcipi.
```

<p rend="hangnum">§232.</p>

```
Svāyaṃ dhammo vinayo ca desito sādhukaṃ mayā,
```

```
Mamaccayena so satthā dhātu cāpi sarīrajā.
```

<p rend="hangnum">§233.</p>

```
Apparājitapallaṅkaṃ bodhirukkhañca uttamaṃ,
```

```
Mamaccayena satthā ti anujāni mahāmuni.
```

<p rend="hangnum">§234.</p>

```
Mama ṭhane ṭhapetvāna dhātubodhiñca pūjitaṃ,
```

```
Anujānāmi tumhākaṃ sādhanatthaṃ sivañjasaṃ.
```

<p rend="hangnum">§235.</p>

```
Tasmā hi tassa saddhammaṃ uggaṇhitvā yathātathaṃ,
```

```
Yo deseti sambuddho ti natvāna pūjayāmahaṃ.
```

<p rend="hangnum">§236.</p>

```
Tasmā sāsapamattaṃ pi jinadhātuṃ asesiya,
```

```
Vitthinnacakkavāḷamhi natvāna pūjayāmahaṃ.
```

<p rend="hangnum">§237.</p>

```
Paramparābhatānaṃ hi imamhā boddhirukkhato,
```

```
Sabbesaṃ bodhirukkhānaṃ natvāna pūjayāmahaṃ.
```

<p rend="hangnum">§238.</p>

```
Yaṃ yaṃ paribhuñji bhagavā pattacīvaramādikaṃ,
```

```
Sabbaṃ paribhogadhātuṃ natvāna pūjayāmahaṃ.
```

<p rend="hangnum">§239.</p>

```
Yattha katthaci sayito āsinno caṅkamepi vā,
```

```
Pādalañchankaṃ katvā ṭhito natvāna pūjaye.
```

<p rend="hangnum">§240.</p>

```
Na sañjānanti ye buddhaṃ evarūpo ti ñātve,
```

```
Kataṃ taṃ paṭimaṃ sabbaṃ natvāna pūjayāmahaṃ.
```

<p rend="hangnum">§241.</p>

```
Evaṃ buddhañca dhammañca saṅghañca anuttaraṃ,
```

```
Cakkavāḷamhi sabbehi vatthūhi pūjayāmahaṃ.
```

### Patthanādīpanīgāthā

<p rend="hangnum">§242.</p>

```
Asmiṃ ca pubbepi ca attabhāve,
```

```
Sabbehi puññehi mayā katehi;
```

```
Pūjāvidhānehi ca saññamehi,
```

```
Bhave bhave pemaniyo bhaveyyaṃ.
```

<p rend="hangnum">§243.</p>

```
Saddhā hirottappabahussutattaṃ,
```

```
Parakkamo ceva satissamādhi;
```

```
Nibbedhabhāgī vajirūpamāti,
```

```
Paññā ca me sijjhatu yāva bodhiṃ.
```

<p rend="hangnum">§244.</p>

```
Rāgañca dosañca pahāya mohaṃ,
```

```
Diṭṭhiñca mānaṃ vicikicchitañca;
```

```
Macchereissāmalavippahīno,
```

```
Anuddhato accapalo bhaveyyaṃ.
```

<p rend="hangnum">§245.</p>

```
Bhaveyyahaṃ kenaci nappaseyho,
```

```
Bhogo ca dinnehi paṭehi;
```

```
Bhogo ca kāyo ca mamesa laddho,
```

```
Parūpakārāya bhaveyyaṃ nūna.
```

<p rend="hangnum">§246.</p>

```
Dhammenā mālāpitaro bhareyyaṃ,
```

```
Vuḍḍhapacāyī ca bahūpakārī;
```

```
Ñātīsu mittesu sapattakesu,
```

```
Vuḍḍhiṃ kareyyaṃ hitamattano ca.
```

<p rend="hangnum">§247.</p>

```
Metteyyanāthaṃ upasaṅkamitvā,
```

```
Tassattabhāvaṃ abhipūjayitvā;
```

```
Laddhāna veyyākaraṇaṃ anūnaṃ,
```

```
Buddho ayaṃ hessatināgatesu.
```

<p rend="hangnum">§248.</p>

```
Lokena kenāpi anupalitto,
```

```
Dāne rato sīlaguṇe susāṇṭhito;
```

```
Nekkhammabhāgi varañāṇalābhī,
```

```
Bhaveyyahaṃ thāmabalupapanno.
```

<p rend="hangnum">§249.</p>

```
Sīsaṃ samaṃsamaṃ mama hatthapāde,
```

```
Saṃchinadamānepi kareyyakhantiṃ;
```

```
Sacce ṭhito kālumadhiṭṭhite va,
```

```
Mettāyupekkhāya yuto bhaveyyaṃ.
```

<p rend="hangnum">§250.</p>

```
Mahāpariccāgaṃ katvā pañca,
```

```
Sambodhimaggaṃ avirādhayanto;
```

```
Chetvā kilese citapañcamāro,
```

```
Buddho bhavissāmi anāgatesu.
```
