Namo tassa bhagavato arahato sammāsambuddhassa

### Pajjamadhu

```
Ānanda rañña ratanādi mahā yatinda,
```

```
Niccappabuddha padumappiya sevinaṅgī;
```

```
Buddhappiyena ghana buddha guṇappiyena,
```

```
Therālinā racita pajjamadhuṃ pibantu.
```

<p rend="hangnum">§1.</p>

```
Uṇṇāpapuṇṇasasimaṇdalato galitvā,
```

```
Pādambujaṅguli dalaṭṭha sudhā lavānaṃ;
```

```
Pantīva satthu nakhapanti pajāvisesaṃ,
```

```
Pīṇetu suddha sukhitammaṇa tuṇḍapītā.
```

<p rend="hangnum">§2.</p>

```
Khittāya māraripunā parivatya satthu,
```

```
Pādassayā jita disāya sitattalāya;
```

```
Yā jeti kañcana sarāvaliyā siriṃ sā,
```

```
Detanginaṃ raṇajayaṅgulipantikantā.
```

<p rend="hangnum">§3.</p>

```
Sovaṇṇa vaṇṇa sukhumacchavi somma kumma,
```

```
Piṭṭhīva piṭṭhi kamatunnati bhāti yesaṃ;
```

```
Tesuppatiṭṭhitasukomaladīghapaṇhi,
```

```
Pādā jinassa padadantu padaṃ janassa.
```

<p rend="hangnum">§4.</p>

```
Acchera paṅkajasiraṃ siriyā sakāya,
```

```
Ye maddino viya caranti saroja sīse;
```

```
Sañcumbitā viya ca tāni parāga rāgā,
```

```
Te nīrajā munipadā padadantu lakkhiṃ.
```

<p rend="hangnum">§5.</p>

```
Agāmi kāla jana maṅgala bhattu bhāvaṃ,
```

```
Vyākattumatra kusaleniva nimmitāni;
```

```
Yātrāsumaṭṭhasatamaṅgalakkhaṇāni,
```

```
Sādhetu naṃ padayugaṃ jayamaṅgalāni.
```

<p rend="hangnum">§6.</p>

```
Sassevijantuvarasantipurappavese,
```

```
Niccaṃ susajja ṭhapitāniva maṅgalāya;
```

```
Ye te dadhanti kalamaṅgalalakkhaṇāni,
```

```
Vattantu te jinapadā jayamaṅgalāya.
```

<p rend="hangnum">§7.</p>

```
Sabbebhibhūya sapadesu nipātanassa,
```

```
Saññāṇakaṃ viya yadassitasabbaloko;
```

```
Pādātyadhokatatilokasirovarā pi,
```

```
Lokaṃ puṇantu jayamaṅgalakāraṇāni.
```

<p rend="hangnum">§8.</p>

```
Lokattayekasaraṇattavibhāvanāya,
```

```
Sajjo va tiṭṭhati yahiṃ suvibhattaloko;
```

```
Taṃ sabbalokapaṭibimbitadappaṇābhaṃ,
```

```
Pādadvayaṃ janasusajjanahetu hotu.
```

<p rend="hangnum">§9.</p>

```
Lokuttarāya siriyādhigamāya suṭṭhu,
```

```
Rajanti yattha diguṇāniva pātu bhūtā;
```

```
Cakkāsanābhisahanemisahassarāni,
```

```
Tyaṅghī disantu sakalissariyaṃ janassa.
```

<p rend="hangnum">§10.</p>

```
Yatrullasanti duvidhāniva pātū bhūtā,
```

```
Dhammassasabbabhuvanassa ca issaratte;
```

```
Cakkāni cakkasadisāni sudassanassa,
```

```
Tānajja jantu saraṇā caraṇāni hontu.
```

<p rend="hangnum">§11.</p>

```
Sattesu vacchatu sirī sirivacchakena,
```

```
Sovatthi sotthimanutiṭṭhatu puggalesu;
```

```
Nandiṃ janānamanuvattatu nandivattī,
```

```
Sīsānalaṃkurutu pādavataṃsako pi.
```

<p rend="hangnum">§12.</p>

```
Bhaddāya pīṭhamupagacchatu bhaddapīṭhaṃ,
```

```
Vuddhiṃ janānamanuvattatu vaddhamānaṃ;
```

```
Puṇṇattamaṅgimanukubbatu puṇṇakumbho,
```

```
Pāti ca pātu satataṃ janataṃ apāyā.
```

<p rend="hangnum">§13.</p>

```
Setātapattamapanetamaghātape taṃ,
```

```
Khaggo vichindatu sadā duritārivagge;
```

```
Saṃklesadāhamapanetu satālavaṇṭa,
```

```
Saṃvījanī kumatimakkhikamorahattho.
```

<p rend="hangnum">§14.</p>

```
Ākaḍḍhano janavilocanamattaninnaṃ,
```

```
Vāretu sabbagativāranamaṅkuso so;
```

```
Pādambujassirivilāsaniketanaṃ va,
```

```
Pāsādalakhaṇamupetu manopasādaṃ.
```

<p rend="hangnum">§15.</p>

```
Pāṇīnamattabhajataṃ varapuṇṇapattaṃ,
```

```
Sammā dadātu padanissitapuṇṇapatto;
```

```
Pādesu jantu manabandhanadāmabhūtaṃ,
```

```
Dāmaṃ dametu vimalaṃ janatammanāni.
```

<p rend="hangnum">§16.</p>

```
Uṇhīsakuppalamaṇīpadumehi pādā,
```

```
Sassevijantukaraṇāni vibhūsayantu;
```

```
Sannettanāvupagatānamanagghakāni,
```

```
Bojjhaṅgasattaratanāni dade samuddo.
```

<p rend="hangnum">§17.</p>

```
Uttuṅga niccalaguṅā jitatāya niccaṃ,
```

```
Sevīva pādasiri nicca samubbahaṃ va;
```

```
Atrāpi sakkabhavanubbahaṇe niyutto,
```

```
Pādaṭṭhameru bhavataṃ bhavataṃ vibhūtyā.
```

<p rend="hangnum">§18.</p>

```
So cakkavāḷasikharī pyavataṃ samantā,
```

```
Sabbūpasaggavisarājanataṃ samaggaṃ;
```

```
Dīpā puthūpi caturo dvisahassa khuddā,
```

```
Dhārentvapāyapatamānamadatva jantuṃ.
```

<p rend="hangnum">§19.</p>

```
Sūro pabodhayatu jantu saroruhāni,
```

```
Cando pasāda kumudāni manodahesu;
```

```
Nakkhattajātamakhilaṃ subhatāya hotu,
```

```
Cakkaṃ dhajaṃ ripujayāya jayaddhajāya.
```

<p rend="hangnum">§20.</p>

```
Jetuṃ sasaṃsada-sudassana-cakkavatti,
```

```
Cakkānugantalalitaṃ yahimāvaheyya;
```

```
Cakkāṇuvatti parisāvata-cakkavatti,
```

```
Naṃvattataṃ padayugaṃ janatā hitāya.
```

<p rend="hangnum">§21.</p>

```
Pujetumāgata vatā vajirāsanaṭṭha,
```

```
Mindena chaḍḍita mahāvijayuttarākhyaṃ;
```

```
Saṃkhaṃ paviṭṭhamiva mārabhayā padādho,
```

```
Pādaṭṭhasaṃkhamiha vattatu santiyā vo.
```

<p rend="hangnum">§22.</p>

```
Sovaṇṇamacchayugalaṃ sivabhatta bhoge,
```

```
Icchā bahūpakaraṇaṃ bhavataṃ janānaṃ;
```

```
Kumbhīladhiggahitato va padutthacittā,
```

```
Pādambujākara vigāhi tu nopahontu.
```

<p rend="hangnum">§23.</p>

```
Sattāpagā janamanoja male jahantu,
```

```
Saṃklesadāhamapanentu dahā ca satta;
```

```
Selā ca satta vidadhantu janassa tānaṃ,
```

```
Lokappasiddhijanane bhavataṃ patākā.
```

<p rend="hangnum">§24.</p>

```
Pāṭaṅki santi gamane bhavatūpakārā,
```

```
Dāhettanesu jahataṃ padacāmaraṃ taṃ;
```

```
Sallokalocanamahussava-ussitaṃ va,
```

```
Vatteyya toraṇamanuttaramaṅgalāya.
```

<p rend="hangnum">§25.</p>

```
Yasmiṃ miginda gata bhīti balāva daḍḍha,
```

```
Dānā natā siravidāraṇa pīḷitāva;
```

```
Nālāgirī karivaro girimekhalo ca,
```

```
Taṃ sīhavikkamapadaṃ hanatā ghadantiṃ.
```

<p rend="hangnum">§26.</p>

```
Pāpāhino hanatu pādasuvaṇṇarājā,
```

```
Vyagghādhipo kalijane adataṃ asesaṃ;
```

```
Vālāha-assapati sampatituṃ adatvā,
```

```
Pāyesu pāpayatu santipurampajāyo.
```

<p rend="hangnum">§27.</p>

```
Chaddanta danti lalitaṃ galitaṃ rusamhā,
```

```
Luddetta dubbhini dise acalaṃ dadhāno;
```

```
Pādaṭṭhahatthipati sampati jantutāse,
```

```
Tāsetu hāsamaparandisataṃ satānaṃ.
```

<p rend="hangnum">§28.</p>

```
Sabbaṅgino caraṇuposatha hatthirājā,
```

```
Pāpetu sabbacatudīpikarajjalakkhiṃ;
```

```
Kittīva pādaparicārikatā niyuttā,
```

```
Kelasaselapaṭimā hitamācareyya.
```

<p rend="hangnum">§29.</p>

```
Sāmissa haṃsasamaye dahapāsabaddha,
```

```
Māsīna vesagamako viya pādahaṃso;
```

```
Nigghosa gantijitato viya mūgapakkho,
```

```
Yāretu sabba janatā bhavagantukattaṃ.
```

<p rend="hangnum">§30.</p>

```
Ohāya dibbasarasiṃ khilaloka sabba,
```

```
Rammaṅghivāpimavagāhitavāva pāde;
```

```
Erāvaṇo karivaro manasābhiruḷhe,
```

```
Jantuṃ purindadapuraṃ nayataṃ va sīghaṃ.
```

<p rend="hangnum">§31.</p>

```
Hitvā sakambhavanamaṅghinisevanattha,
```

```
Māgamma ramma taratāyiha nissito va;
```

```
Pāletva mūni padavāpitaraṅgabhaṅgi,
```

```
Mangī karontatanuvāsuki nāgarājā.
```

<p rend="hangnum">§32.</p>

```
Nāthassa kañcanasikhāvalajātilīla,
```

```
Māvikaraṃ va padanissitamorarājā;
```

```
Taṃ dhammadesanaraveniva luddakassa,
```

```
Lokassa pāpaphaṇino hanataṃ asesaṃ.
```

<p rend="hangnum">§33.</p>

```
Saṃsārasāgaragate sadhane jane te,
```

```
Netampade kalacatummukhahemanāvā;
```

```
Nibbāṇapaṭṭanavaraṃ bharukacchakantaṃ,
```

```
Suppārapaṇḍita gatā viya āsunāvā.
```

<p rend="hangnum">§34.</p>

```
Sambodhi ñāṇa paripācayato munissa,
```

```
Bhatto yathā himavataddi samādhihetu;
```

```
Evammanena bhajataṃ himavaddipāde,
```

```
Sambodhiñāṇa paripācanahetu hotu.
```

<p rend="hangnum">§35.</p>

```
Daḷhaṃ parājitatayā muninā sarena,
```

```
Suññassaropagata pañjara bandhanova;
```

```
So pādapañjaragato karavīkapakkhī,
```

```
Sabbesamappīyāvacañjahatā bhavantaṃ.
```

<p rend="hangnum">§36.</p>

```
Te cakkavāka makarā api koñca jīvaṃ,
```

```
Jīvādi pakkhivisarā sarasīva bhuttaṃ;
```

```
Vessantarena caraṇambuji nibbhajantā,
```

```
Jantu tahiṃ viya pade suramentu niccaṃ.
```

<p rend="hangnum">§37.</p>

```
Taṃ candakinnaragatiṃva gatassa bodhi,
```

```
Sattassa tassa sapajāpatikassa bhāvaṃ;
```

```
Saṃsūcayanta pada kinnara kinnarī ve,
```

```
Sāmaggimagga paṭi pattisu pāpayantu.
```

<p rend="hangnum">§38.</p>

```
Saṃrājadhānimusabho vahatagga bhāraṃ,
```

```
Pītippayo pajanayeyya savacchadhenu;
```

```
Sassevino abhiramentu chakāmasaggā,
```

```
Dhārentu jhāyimiha soḷasa dhātudhāmā.
```

<p rend="hangnum">§39.</p>

```
Sutvā jinassa karavīka sarammanuññaṃ,
```

```
Aññoñña bhītirahitā api paccanīkā;
```

```
Hitvā gatiṃ viya ṭhitā padasattarūpā,
```

```
Sabbaṃ bhavassita janānagatiṃ hanantu.
```

<p rend="hangnum">§40.</p>

```
Sovaṇṇa kāhaḷa yugo pamamindirāya,
```

```
Sannīrapuppha mukulopamamussavāya;
```

```
Niccaṃ susajja ṭhapitaṃ muni tiṭṭhatante,
```

```
Jaṅghādvayaṃ janavilocana maṅgalāya.
```

<p rend="hangnum">§41.</p>

```
Lakhyā vilāsa mukuradvaya sannikāsaṃ,
```

```
Tāḍaṅka maṇḍana viḍambakamaṃsu saṇḍaṃ;
```

```
Jānudvayaṃ laḷita sāgara bubbalābhaṃ,
```

```
Hotaṃ jagattaya nijatta vibhūsitunte.
```

<p rend="hangnum">§42.</p>

```
Chaddanti dinna varadanta yugopamānā,
```

```
Taṃ hatthi soṇḍa kama puṇṇa guṇā tavorū;
```

```
Līla payodhi siri keḷi suvaṇṇarambhā,
```

```
Khandhāva dentu paripuṇṇa gune janānāṃ.
```

<p rend="hangnum">§43.</p>

```
Jaṅghakkha kadvya samappita cittapāda,
```

```
Cakkadvayī manamanojahayo mune te;
```

```
Sonī ratho sirivaho manasā bhiruḷhaṃ,
```

```
Lokattayaṃ sivapuraṃ lahu pāpayātu.
```

<p rend="hangnum">§44.</p>

```
Rammora pākaṭa taṭāka taṭā savanta,
```

```
Romāvalī jala panālika koṭikaṭṭhā;
```

```
Nābhī gabhīra sarasī siri keḷitā te,
```

```
Sassevinaṃ vyasana ghammamalaṃ sametu.
```

<p rend="hangnum">§45.</p>

```
Kanticchaṭā luḷita rūpa payodhi nābhi,
```

```
Āvaṭṭa vaṭṭita nimujjita sabbaloko;
```

```
Sobhagga toya nivahaṃ visaso pivitvā,
```

```
Lokuttarādi sukha mucchitataṃ payātu.
```

<p rend="hangnum">§46.</p>

```
Gambhīra cittarahadaṃ paripūrayitvā,
```

```
Taṃ sandamāna karuṇambu pavāha tulyā;
```

```
Romālivallihari nābhi subhālavālā,
```

```
Detaṃ lahuṃ sivaphalaṃ bhajataṃ mune te.
```

<p rend="hangnum">§47.</p>

```
Cārūra sāriphalako kuṭilagga loma,
```

```
Pantī vibhatti sahito siri keḷi sajjo;
```

```
Saggāpavagga sukha jūtaka keḷi hetu,
```

```
Hotaṃ tiloka sukha jūtaka soṇḍakānaṃ.
```

<p rend="hangnum">§48.</p>

```
Gambhīra citta rahado dara gāhamāna,
```

```
Mettādayā kari vadhū kara sanni kāsā;
```

```
Sabbaṅginaṃ sivaphalaṃ tanu deva rukkhe,
```

```
Sākhā sakhā tava bhujā bhajataṃ dadantu.
```

<p rend="hangnum">§49.</p>

```
Nihāra bindu sahitaggadalopa sobhi,
```

```
Byālamba ratta padumadvaya bhaṅgi bhājā;
```

```
Pāpārisīsalunateniva ratta rattā,
```

```
Rattā karā tava bhavumbhuvi maṅgalāya.
```

<p rend="hangnum">§50.</p>

```
Rupassirī carita caṅkama vibbhamā te,
```

```
Piṭṭhī yathā kalala muddhani setu bhūtā;
```

```
Evaṃ bhavaṇṇava samuttaraṇāya setu,
```

```
Hotammahākanaka saṃkama sannikāsā.
```

<p rend="hangnum">§51.</p>

```
Saddhamma desana manohara bherināda,
```

```
Saṃcāraṇe sivapuraṃ visituṃ janānaṃ;
```

```
Gīvā suvaṇṇamaya cāru mutiṅga bheri,
```

```
Bhāvambhajā bhavatu bhūta vibhūtiyā te.
```

<p rend="hangnum">§52.</p>

```
Lakhī nivāsa vadanambuja matta ninna,
```

```
Mākaḍḍhayaṃ jana vilocana cañcarīke;
```

```
Sorabbha dhamma makaranda nisandamānaṃ,
```

```
Piṇetu tena sarasena sabhā jane te.
```

<p rend="hangnum">§53.</p>

```
Lakhī samāruhita vattarathe rathaṅga,
```

```
Dvandānu kāri miga rāja kapola līlaṃ;
```

```
Tādaṅka maṇḍalayugaṃ viya kaṇṇabhājaṃ,
```

```
Gaṇḍatthaladvyamalaṃkurutaṃ janatte.
```

<p rend="hangnum">§54.</p>

```
Lāvaṇṇa maṇṇava pavāḷa latā dvayābhaṃ,
```

```
Tandeha deva taru pallava kante mantaṃ;
```

```
Vattāravinda makaranda parājisobhaṃ,
```

```
Rattādharadvayamadho kurutaṃ janāghaṃ.
```

<p rend="hangnum">§55.</p>

```
Uṇṇā sakuntigata matthaka natthu kūpa,
```

```
Subbhū lakāra sahitoṭṭha pavāḷa nāvā;
```

```
Gattuttararaṇṇava gatā tava jantukānaṃ,
```

```
Hotaṃ bhavaṇṇava samuttaranaya nātha.
```

<p rend="hangnum">§56.</p>

```
Isaṃ vikāsa padumodara kesarāli,
```

```
Līlā vinaddha rucirā tava danta panti;
```

```
Vānī vadhū dharita mālati mālya tulyā,
```

```
Tassaṃ jānassa manarañjana mācareyya.
```

<p rend="hangnum">§57.</p>

```
Saddhamma nijjhara suratta silātalābhā,
```

```
Jivhā vacī naṭa vadhū kala raṅga bhūtā;
```

```
Saddhamma seṭṭha taraṇī nihitappiyā te,
```

```
Saṃsāra sāgara samuttaraṇāya hotu.
```

<p rend="hangnum">§58.</p>

```
Dantaṃsu kañcukīta rattadharo padhāne,
```

```
Jivhā suratta sayane mukha mandiraṭṭhe;
```

```
Āmokkha mutti vadhuyā sayitāya tuyhaṃ,
```

```
Kubbantu saṃgama malaṃ jana sotu kāmi.
```

<p rend="hangnum">§59.</p>

```
Uṇṇā tathābhinava patta varābhi rāmā,
```

```
Līlollasanta bhamukadvaya nīla pattā;
```

```
Ghānoru cāru kadalī vadanā lavālā,
```

```
Tuyhaṃ pavattatu ciraṃ jana maṅgalāya.
```

<p rend="hangnum">§60.</p>

```
Bālatthalī hari silātala piṭṭhikaṭṭha,
```

```
Bhūvallaridvaya mayūra yugassa tuyhaṃ;
```

```
Pañcappabhā rucira piccha yugassirīkaṃ,
```

```
Nettadvayaṃ manasi puñchatu pāpadhūliṃ.
```

<p rend="hangnum">§61.</p>

```
Indīvarāntagata bhiṅgika panti bhaṅgi,
```

```
Pañambujassaratate viya gacchapantī;
```

```
Nettambujassiri tirokaraṇīva tuyhaṃ,
```

```
Pamhāvalī sirigateha tiro karontu.
```

<p rend="hangnum">§62.</p>

```
Vattullasambuja vilocana haṃsa tuṇḍa,
```

```
Kañjaṃsu piñjara mulāla latā dvyābhaṃ;
```

```
Dolādvayaṃva savaṇadvyamatta lakkhyā,
```

```
Hotaṃ tavajja janatā maticārahetu.
```

<p rend="hangnum">§63.</p>

```
Vammīka matthaka sayānaka bhūridatta,
```

```
Bhoginda bhogavali vibbhamamā vahanti;
```

```
Ghānopariṭṭhitamune tava tuṇṇamuṇṇā,
```

```
Taggāhino viya janassa dadātu vittaṃ.
```

<p rend="hangnum">§64.</p>

```
Rūpindirāya vijaye khila loka rūpaṃ,
```

```
Ghāṇoru cāru parighopari baddha siddhā;
```

```
Nīlābha vāta viluthanta vayaddhajābhā,
```

```
Tiṭṭhantu sajja duritāri jayāya te bhū.
```

<p rend="hangnum">§65.</p>

```
Uṇṇassitopala nivesita bunda sandhi,
```

```
Ghāṇoru piṇḍakamaghā tapa rundhitunte;
```

```
Hotammukhambuja sirī sirasussitābhaṃ,
```

```
Bhū nīla paṭṭika lalāta suvaṇṇa chattaṃ.
```

<p rend="hangnum">§66.</p>

```
Rupaṅka vedana vilocana bāna diṭṭhī,
```

```
Dhārā nisāna maṇivaṭṭa sirī siro te;
```

```
Siddhā matosadha katañjana puñja lakkhī,
```

```
Hotaṃ janassa nayanāmaya nāsanāya.
```

<p rend="hangnum">§67.</p>

```
Sakkhandha bāhuyuga torana majjha gīvā,
```

```
Dharappitassirighato pari mussavāya;
```

```
Nīluppalāva ṭhapitā savibhatti kante,
```

```
Kesā bhavantu bhuvanattaya maṅgalāya.
```

<p rend="hangnum">§68.</p>

```
Hemagghiye ṭhapita nīla silā kapāle,
```

```
Pajjota jāla lalitaṃ muni sārayantī;
```

```
Rūpassirī sirasi bhūsita hema mālā,
```

```
Kārā karotu subhagaṃ tava ketu mālā.
```

<p rend="hangnum">§69.</p>

```
Bhyāmappabhāli tava kañcana mora kāle,
```

```
Surodaye vitata candaka cakkalakkhī;
```

```
Meghāvanaddha sikharunnata hema selā,
```

```
Yantindacāpa vikatīva dadātu sobhaṃ.
```

<p rend="hangnum">§70.</p>

```
Paṭṭhāya te paṇidhito suci dāna sīla,
```

```
Nekkhamma pañña viriyakkhama saccadhiṭṭhā;
```

```
Mettā upekkhiti ime dasa pūratova,
```

```
Pūrentu pārami guṇā janatānamatte.
```

<p rend="hangnum">§71.</p>

```
Pattuttaruttaradasā paṇidhāna bījā,
```

```
Cetoradharāya karuṇā jala sekha vuddhā;
```

```
Sabbaññu ñāṇa phaladā sati vāṭa guttā,
```

```
Taṃ samphalandisatu pāramitā latā te.
```

<p rend="hangnum">§72.</p>

```
Ābodhi puṇṇami padiṭṭha dinādito te,
```

```
Sambhāra kāla sita pakkha kamābhi vuddho;
```

```
Sampuṇṇa pārami guṇāmataraṃsi taṃva,
```

```
Sabbaṅgi kunda kumudāni pabodhayeyya.
```

<p rend="hangnum">§73.</p>

```
Āpacchimabbhava sivapphala lābha dānā,
```

```
Dānappabandhamapidāna phalappabhandaṃ;
```

```
Saṃvaḍḍhayi tvaṃ abhipatthanato yathevaṃ,
```

```
Jantuttaruttara phalaṃ khalu sambhunantu.
```

<p rend="hangnum">§74.</p>

```
Ārambhatoppabhuti yāva tavaggamaggā,
```

```
Vikkhālita ghakalusaṃ suci sīla toyaṃ;
```

```
Mettā dayā madhura sītalatāyupetaṃ,
```

```
Sodhetu tvaṃva bhava nissita jantu metaṃ.
```

<p rend="hangnum">§75.</p>

```
Āpaccimattamabhinikkhamanābhiyogā,
```

```
Paṭṭhāya tampabhavato paripuṇṇa gehā;
```

```
Tvaṃ sabba jāti gahato api nikkhamittho,
```

```
Evaṃ janā bhava dukhā khalu nikkhamantu.
```

<p rend="hangnum">§76.</p>

```
Ekaggato pala tale nisitā cirandhi,
```

```
Dhārā sucittu sutale sati daṇḍa baddhe;
```

```
Nibbijjhi lakkhaṇa dhanuṭṭhiti santi lakkhaṃ,
```

```
Khittā tayonamanu vijjhatu jantu khittā.
```

<p rend="hangnum">§77.</p>

```
Tvaṃ pāramī jala nidhiṃ caturiha bāhu,
```

```
Sattīhi suttari ciraṃ janakova sindhuṃ;
```

```
Sampanna vikkama phalosi yathā casova,
```

```
Evaṃ janā viriyatapphalame dhayantu.
```

<p rend="hangnum">§78.</p>

```
Satta paradha dahanesu ciraṃ sudhantaṃ,
```

```
Khantī suvaṇṇa kata rūpa samantimattā;
```

```
Sabbā parādhamasahi tvaṃasayhamevaṃ,
```

```
Sabbe janāpi khamanena bhajantu santiṃ.
```

<p rend="hangnum">§79.</p>

```
Lakkhādhikaṃ catura saṃkhiya kappa kālaṃ,
```

```
Saccena suṭṭhu paribhāvita vācino te;
```

```
Vācāya sacca phusitāya samenti jantu,
```

```
Evaṃ visuddha vacanā janatā bhavantu.
```

§80.

```
Ādinna dhamma mahiyatthira suppatiṭṭhā,
```

```
Dhiṭṭhāna pārami mahā vajiraddi tuyhaṃ;
```

```
Sattena kena pi yathāhi abhejja nejjo,
```

```
Evaṃ janāpi kusalesu adhiṭṭha hantu.
```

<p rend="hangnum">§81.</p>

```
Tvaṃ sabba satta cirabhāvita metta citta,
```

```
Toyehi saṃsamita kodha mahā hutāso;
```

```
Lokuttaraṃ taditaraṃ hitamāvahittho,
```

```
Evaṃ janesu janatā hitamāvahantū.
```

<p rend="hangnum">§82.</p>

```
Mittopakāra paṭipakkha janāpakāre,
```

```
Tvaṃ nibbikāra manaso cirabhāvanāya;
```

```
Pattosilābha pabhutaṭṭusu nibbikāraṃ,
```

```
Evaṃ janānunaya kopa nudā bhavantu.
```

<p rend="hangnum">§83.</p>

```
Sampanna hetu vibhavo tusite vimānaṃ,
```

```
Yuttaṃ guṇehi navabhippadavī vimānaṃ;
```

```
Tvaṃ vādhiparamidhirohiniyā tiloko,
```

```
Ārohatu bhaya sukhaṃ padavī vimānaṃ.
```

<p rend="hangnum">§84.</p>

```
Tvaṃverahaṃsi samabujjhi yathāca sammā,
```

```
Sampanna vijja caraṇo sugatosi hontu;
```

```
Lokaṃ vido purisadammasusārathī si,
```

```
Satthāsi bujjhi bhagavā si tatheva jantu.
```

<p rend="hangnum">§85.</p>

```
Saccitta bhū nidahitaṃ janatāya tuyhaṃ,
```

```
Kalyāṇavaṇṇaratanaṇṇavajātibhinnaṃ;
```

```
Dukkhaggi cora jalupaddutajāti gehe,
```

```
Tassā sukhaṃ bhavatu jīvitumāpadāya.
```

<p rend="hangnum">§86.</p>

```
Vācā vicitta vara tantu gataṅgi kaṇṭhe,
```

```
Svā mutta sagguṇa mahā ratanā valī te;
```

```
Vevaṇṇi yattani bhavaṃ sakalampahāya,
```

```
Hotañjanassa siri saṅgama maṅgalāya.
```

<p rend="hangnum">§87.</p>

```
Taṃ sagguṇatthava dahaṭṭha sutippanāli,
```

```
Nissandamāna guṇanīra nipāna tinte;
```

```
Khettetta saññini janā kata loma haṃsa,
```

```
Bījaṅkurī kusala sassa phalaṃ labhantu.
```

<p rend="hangnum">§88.</p>

```
Āpāyikappabhuti dukkha nidāgha kāla,
```

```
Santāpitā nikhila loka mano kadambā;
```

```
Taṃ vaṅṇa megha phusanā hasanaṅkurehi,
```

```
Iddhā bhavantu mati vallari vellītā te.
```

<p rend="hangnum">§89.</p>

```
Hetuddasā phaladasā samavaṭṭhitaṃ taṃ,
```

```
Sabbattha satta hitamāvahaṇena siddhaṃ;
```

```
Cintāpathātiganubhāva vibhāvanante,
```

```
Bhūtānamatthu caritabbhutamattha sidhyā.
```

<p rend="hangnum">§90.</p>

```
Aṅgārakāsumabhilaṅghiya dāna kāle,
```

```
Bhattattano pada paṭicchaka paṅkajā ca;
```

```
Yātakkhaṇe tava pade dhaṭamuṭṭhahitvā,
```

```
Paṅkeruhāṃ siva madhuṃ sarataṃ dadantu.
```

<p rend="hangnum">§91.</p>

```
Saccena maccha pati vassita vassadhārā,
```

```
Satte dayāya tava vassita vassadhārā;
```

```
Gimhe janassa samayiṃsu yathā tathātā,
```

```
Dhamambuvuṭṭhiva samentu kilesa dāhe.
```

<p rend="hangnum">§92.</p>

```
Chaddanta nāga patinā khamatā parādhaṃ,
```

```
Chetvā kare ṭhapita dantavarāva luddaṃ;
```

```
Loke hitāya ṭhapitā tava danta dhātu,
```

```
Seṭṭhā janaṃ siva puraṃ lahu pāpayantu.
```

<p rend="hangnum">§93.</p>

```
Taṃ temiyākhya yatinossama mālakamhi,
```

```
Okiṇṇa mutta kanakā vuja vippakiṇṇā;
```

```
Kāruñña vārida cuto daka bindu bandhū,
```

```
Dhātu samentu tava jantusu dukkhadāhe.
```

<p rend="hangnum">§94.</p>

```
Raṭṭhassa attha caraṇāya asammukhassa,
```

```
Rāmena dinna tiṇa saṃkhata pādukāva;
```

```
Bhuttā tayā ciramasammukha nāgatassa,
```

```
Lokassa atthamanu tiṭṭhatu patta dhātu.
```

<p rend="hangnum">§95.</p>

```
Vutto janānamupadissa varāha raññā,
```

```
Satthiṃ sahassa saradaṃ viya ñāya dhammo;
```

```
Ādeyya heyyamupadissa tayā pavutto,
```

```
Dhammo pavattatu ciraṃ janatā hitāya.
```

<p rend="hangnum">§96.</p>

```
Mārāri maddana hitādhigamaṃ karotā,
```

```
Bhatto tayā vara mahā jaya bodhi rājā;
```

```
Saggā pavavagga hitahetu janassa hantvā,
```

```
Sabbantarāyamiha tiṭṭhatu suṭṭhu sajjo.
```

<p rend="hangnum">§97.</p>

```
Sāmoda vaṇṇa bhajanī guṇa mañjarīyaṃ,
```

```
Cariyā latā vikasitā tava sapphalaṅgaṃ;
```

```
Okiṇṇa citta madhupe rasa pīṇayanti,
```

```
Sambhāvitā bhuvi pavattatu matthakehi.
```

<p rend="hangnum">§98.</p>

```
Sambuddha selavalayantara jānanavhā,
```

```
Nottattato tipathagā yati sāgaraṭṭhā;
```

```
Dhammā pagā suti vase tarite puṇanti,
```

```
Sambhāra sassamiha vattatu pacayanti.
```

<p rend="hangnum">§99.</p>

```
Paññāṇa kūpa sita paggaha vāyu gāhī,
```

```
Saddhā lakāra sahitā sati pota vāhā;
```

```
Sampāpayātu bhava sāgara pāra tīra,
```

```
Sappattanaṃ varadhane pati patti nāvā.
```

<p rend="hangnum">§100.</p>

```
Bojjhaṅga satta ratanākara dhamma khandha,
```

```
Gambhīra nīra caya sāsana sāgaro saṃ;
```

```
So sīlyananta tanu veṭitha ñāṇa mantha,
```

```
Selena manthitavataṃ disatā mataṃ ve.
```

<p rend="hangnum">§101.</p>

```
Vuttena tena vidhinā vidhinā tato taṃ,
```

```
Laddhā nubhūtamamataṃ khila dosa nāsaṃ;
```

```
Accanta roga jaratā maraṇā bhi bhūtaṃ,
```

```
Bhūtaṃ karotu amaraṃ ajaraṃ arogaṃ.
```

<p rend="hangnum">§102.</p>

```
Saddhamma rāja raviniggata dhammaraṃsi,
```

```
Phullo dhutaṅgadala saṃvara kesarāli;
```

```
Saṅghāravinda nikaro samadhuṃ samādhi,
```

```
Sakkiṇṇiko disatu sāsana vāpi jato.
```

<p rend="hangnum">§103.</p>

```
Ānanda rañña ratanādi mahā yatinda,
```

```
Niccappabuddha padumappiya sevinaṅgī;
```

```
Buddhappiyena ghana buddha guṇappiyena,
```

```
Therālinā racita pajjamadhuṃ pibantu.
```

<p rend="hangnum">§104.</p>

```
Itthaṃ rūpa guṇānukittanavasā taṃ taṃ hitā siṃ sato,
```

```
Vatthānussati vattita iha yathā sattesu mettā ca me;
```

```
Evaṃ tābhi bhavanta ruttara tarā vattantu tā bodhi me,
```

```
Saṃyogoca dhanehi santihi bhave kalyāna mittehi ca.
```
