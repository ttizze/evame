### Jinacaritaya <pb ed="O" n="0.0001" />

Namo tassa bhagavato arahato sammāsambuddhassa

<p rend="hangnum">§1.</p>

```
Uttamaṃ uttamaṅgena namassitvā mahesino;
```

```
Nibbāṇamadhudaṃ pādapaṅkajaṃ sajjanālinaṃ.
```

<p rend="hangnum">§2.</p>

```
Mahāmohatamaṃ loke dhaṃsentaṃ dhammabhākaraṃ;
```

```
Pātubhūtaṃ mahātejaṃ dhammarājodayācale.
```

<p rend="hangnum">§3.</p>

```
Jantucittasare jātaṃ pasādakumudaṃ sadā;
```

```
Bodhentaṃ saṅghavandañca silorukiraṇujjalaṃ.
```

<p rend="hangnum">§4.</p>

```
Tahiṃ, tahiṃ suvitthiṇṇaṃ jinassa caritaṃ hitaṃ;
```

```
Pavakkhāmi samāsena sadā’nussaraṇatthiko.
```

<p rend="hangnum">§5.</p>

```
Paṇitaṃ taṃ sarantānaṃ dullabhampi sivaṃpadaṃ;
```

```
Adullabhaṃ bhave bhogapaṭilābhamhi kā kathā?
```

<p rend="hangnum">§6.</p>

```
Tasmā taṃ bhaññamānaṃ me cittavuttapadakkamaṃ;
```

```
Sundaraṃ madhuraṃ suddhaṃ sotusotarasāyanaṃ.
```

<p rend="hangnum">§7.</p>

```
Sotahatthapuṭā sammā gahetvāna nirantaraṃ;
```

```
Ajarāmarami’cchantā sādhavo paribhuñjatha.
```

<p rend="hangnum">§8.</p>

```
Kappasatasahassassa catunnaṃ cā’pi matthake;
```

```
Asaṅkheyyānamā’vāsaṃ sabbadā puññakāminaṃ.
```

<p rend="hangnum">§9. <pb ed="O" n="0.0002" /></p>

```
Nānāratanasampannaṃ nānājanasamākulaṃ;
```

```
Vicittāpaṇa saṃkiṇṇaṃ toraṇa gghika bhūsitaṃ.
```

<p rend="hangnum">§10.</p>

```
Yuttaṃ dasahi saddehi devindapurasannibhaṃ;
```

```
Puraṃ amarasaṅkhātaṃ ahosī ruciraṃ varaṃ.
```

<p rend="hangnum">§11.</p>

```
Tahiṃ brāhmanvaye jāto sabbalokābhipūjito;
```

```
Mahādayo mahāpañño abhirūpo manoramo.
```

<p rend="hangnum">§12.</p>

```
Sumedho nāma nāmena vedasāgarapāragū;
```

```
Kumāro’si garūnaṃ so avasāne jinaṃkuro.
```

<p rend="hangnum">§13.</p>

```
Rāsivaḍḍhakamaccena dassitaṃ amitaṃ dhanaṃ;
```

```
Anekasatagabbhesu nicitaṃ taṃ udikkhiya.
```

<p rend="hangnum">§14.</p>

```
Dhanasannicayaṃ katvā aho mayhaṃ pitādayo;
```

```
Gatā māsakame’kampi nevā’dāya divaṃ iti.
```

<p rend="hangnum">§15.</p>

```
Saṃvegamu’payāto’vacīmantesī’ti guṇākaro;
```

```
Dhanasāraṃ ihaṃ gayha gantuṃ yuttanti me pana.
```

<p rend="hangnum">§16.</p>

```
Rahogato nisīditvā sundare nijamandire;
```

```
Dehe doso udikkhanto ovadanto’pi attano.
```

<p rend="hangnum">§17.</p>

```
Bhedanaṃ tanunodukkhaṃ dukkho tasso’dayo’pi ca;
```

```
Jātidhammo jarādhammo vyādhidhammo ahaṃ iti.
```

<p rend="hangnum">§18.</p>

```
Evamā’dīhi dehasmiṃ disvā dose anekadhā;
```

```
Pure bheriṃ carāpetvā ārocetvāna rājino.
```

<p rend="hangnum">§19.</p>

```
Bherinādasugandhena yācakālisamāgate;
```

```
Dānakiñjakkhaoghena sattāhaṃ pīnayī tato.
```

<p rend="hangnum">§20.</p>

```
Dānaggahimabindūnaṃ nipātenā’pi dhaṃsanaṃ;
```

```
Ayātaṃ taṃ viloketvā ratanambujakānanaṃ.
```

<p rend="hangnum">§21.</p>

```
Rudato ñātisaṅghassa jalitānalakānanā;
```

```
Gajindo viya gehamhā nikkhamitvā manoramā.
```

<p rend="hangnum">§22. <pb ed="O" n="0.0003" /></p>

```
Mahantaṃ so mahāvīro upagañchi himālayaṃ;
```

```
Haricandanakappūrāgarugandhehi vāsitaṃ.
```

<p rend="hangnum">§23.</p>

```
Suphallacampakāsokapāṭalītilakehi ca;
```

```
Pūgapunnāganāgādipādapehi ca maṇḍitaṃ.
```

<p rend="hangnum">§24.</p>

```
Sīhavyagghataracchehi ibhadīpikapīhi ca;
```

```
Turaṅgamādinekehi migehi ca samākulaṃ.
```

<p rend="hangnum">§25.</p>

```
Sāḷikāravihaṃsehi haṃsakoñcasuvehi ca;
```

```
Kapotakaravīkādisakuntehi ca kūjitaṃ.
```

<p rend="hangnum">§26.</p>

```
Yakkharakkhasagandhabbadevadānavakehi ca;
```

```
Siddhavijjādharādīhi bhūtehi ca nisevitaṃ.
```

<p rend="hangnum">§27.</p>

```
Manosīlindanīlorucārupabbatapantihi;
```

```
Sajjhuhemādinekehi bhūdharehi ca bhāsuraṃ.
```

<p rend="hangnum">§28.</p>

```
Suvaṇṇamaṇisopānanekatitthasarehi ca;
```

```
Sobhitaṃ tattha kīḷantanekadevaṅganāhi ca.
```

<p rend="hangnum">§29.</p>

```
Sītasīkarasañchannanijjharānaṃ satehi ca;
```

```
Kiṇṇaroragaraṅgehi rammehi virājitaṃ.
```

<p rend="hangnum">§30.</p>

```
Sikhaṇḍisaṇḍanaccehi latānaṃ maṇḍapehi ca;
```

```
Setavālukasañchannamālakehi ca maṇḍitaṃ.
```

<p rend="hangnum">§31.</p>

```
Suvaṇṇamaṇimuttādi anekaratanākaraṃ;
```

```
Icchantānaṃ janālīnaṃ puññakiñjakkhamā’layaṃ.
```

<p rend="hangnum">§32.</p>

```
Tama’jjhogayha so dhīro sahassakkhena māpite;
```

```
Disvā isiparikkhāre paṇṇasālavare tahiṃ.
```

<p rend="hangnum">§33.</p>

```
Isivesaṃ gahetvāna viharanto samāhito;
```

```
Sattāha’bbhantare pañca abhiñña’ṭṭhavidhā’pi ca.
```

<p rend="hangnum">§34.</p>

```
Uppādetvā samāpattisukhene’ca tapodhano;
```

```
Nabhasā divase’kasmiṃ gacchanto janataṃ isi.
```

<p rend="hangnum">§35. <pb ed="O" n="0.0004" /></p>

```
Sodhentama’ñjasaṃ disvā otaritvā nabhā tahiṃ;
```

```
Iti taṃ janataṃ pucchi kasmā sodhetha añjasaṃ.
```

<p rend="hangnum">§36.</p>

```
Sumedha tvaṃ najānāsi dīpaṅkaratathāgato;
```

```
Sambodhimu’ttamaṃ patvā dhammacakkama’nuttaraṃ.
```

<p rend="hangnum">§37.</p>

```
Pavattetvāna lokassa karonto dhammasaṅgahaṃ;
```

```
Rammaṃ rammapuraṃ patvā vasatī’ha sudassane.
```

<p rend="hangnum">§38.</p>

```
Bhikkhusatasahassehi catūhi vimalehi taṃ;
```

```
Nimantayimha dānena mayaṃ lokekanāyaka.
```

<p rend="hangnum">§39.</p>

```
Tassa āgamanatthāya maggaṃ sodhema cakkhuma;
```

```
Iti sotassa so tassa sukhaṃ dento jano’braviṃ.
```

<p rend="hangnum">§40.</p>

```
Buddho’ti vacanaṃ sutvā pītiyo’daggamānaso;
```

```
Sakabhāvena saṇṭhātuṃ nevasakkhi guṇākaro.
```

<p rend="hangnum">§41.</p>

```
Tenā’raddhañjasā dhīro yācitvāna padesakaṃ;
```

```
Labhitvā visamaṃ ṭhānaṃ samaṃ kātuṃ samārabhi.
```

<p rend="hangnum">§42.</p>

```
Nā’laṅkateyeva tahiṃ padese,
```

```
Lokekanātho sanarāmarehi;
```

```
Sampūjito lokahito mahesi,
```

```
Vasīhi saddhiṃ paṭipajji maggaṃ.
```

<p rend="hangnum">§43.</p>

```
Chabbaṇṇaraṃsijālehi pajjalantaṃ tathāgataṃ;
```

```
Āgacchantaṃ tahi disvā modamāno vicintayi.
```

<p rend="hangnum">§44.</p>

```
Yannūni’massa dhīrassa setuṃ katvāna kaddame;
```

```
Sakattānaṃ nipajjaye sasaṅghassa mahesino.
```

<p rend="hangnum">§45.</p>

```
Dīgharattāma’laṃ taṃ me hitāya ca sukhāya ca;
```

```
Icce’vaṃ cintayitvāna nipanno’so jinaṅkuro.
```

<p rend="hangnum">§46.</p>

```
Pabodhetvāna disvāna cārulocanapaṅkaje;
```

```
Puna’pe’vaṃ vicintesi nipanno dhitimā tahiṃ.
```

<p rend="hangnum">§47. <pb ed="O" n="0.0005" /></p>

```
Iccheyyaṃ ce’hama’jje’va hantvā’nantaraṇe bhave;
```

```
Saṅghassa navako hutvā paviseyyaṃ puraṃ varaṃ.
```

<p rend="hangnum">§48.</p>

```
Kima’ññātakavesena klesanibbāpaṇena me;
```

```
Ayaṃ buddho’va’haṃ buddho hutvā loke anuttaro.
```

<p rend="hangnum">§49.</p>

```
Janataṃ dhammanāvāya tāretvāna bhavaṇṇavāva;
```

```
Nibbāṇapuramā’netvā seyyaṃ me parinibbutaṃ.
```

<p rend="hangnum">§50.</p>

```
Icce’vaṃ cintayitvāna nipanno kaddame tahiṃ;
```

```
Suvaṇṇakadalikkhandhasannibho so’ti sobhati.
```

<p rend="hangnum">§51.</p>

```
Chabbaṇṇaraṃsīhi virājamānaṃ,
```

```
Disvā manuññaṃ sugatattabhāvaṃ;
```

```
Sañjātapītīhi udaggacitto,
```

```
Sambodhiyā chandama’kāsi dhīro.
```

<p rend="hangnum">§52.</p>

```
Āgantvāna tahiṃ ṭhānaṃ isiṃ paṅke nipannakaṃ;
```

```
Lokassa setubhūto’pi setubhūtaṃ tama’ttano.
```

<p rend="hangnum">§53.</p>

```
Disvā ussīsake tassa ṭhatvā lokekasetuno;
```

```
Lokekalocano dhīro dīpaṅkaratathāgato.
```

<p rend="hangnum">§54.</p>

```
Gotamo nāma nāmena sambuddho’yaṃ anāgate;
```

```
Bhavissatīti vyākāsi sāvake ca purādike.
```

<p rend="hangnum">§55.</p>

```
Idaṃ vatvāna katvāna sasaṅgho taṃ padakkhiṇaṃ;
```

```
Pūjesi aṭṭhamuṭṭhihi kusumehi guṇappiyo.
```

<p rend="hangnum">§56.</p>

```
Iti kātūna pāyāsi sasaṅgho lokanāyakova;
```

```
Rammakaṃ nāma nagaraṃ rammārāmālayālayaṃ
```

<p rend="hangnum">§57.</p>

```
Jinassa vacanaṃ sutvā uṭṭhahitvāna paṅkato;
```

```
Mudito devasaṅghehi kusumādīhi pūjito.
```

<p rend="hangnum">§58.</p>

```
Pallaṅkamā’bhujitvāna nisīdi kusumāsane;
```

```
Mahātapo mahāpañño sumedho damitindriyo.
```

<p rend="hangnum">§59. <pb ed="O" n="0.0006" /></p>

```
Devā dasasahassesu cakkavāḷesu moditā;
```

```
Abhitvaviṃsu taṃ dhīraṃ nisinnaṃ kusumāsane.
```

<p rend="hangnum">§60.</p>

```
Nisinno upadhāresi dhamme buddhakare tadā;
```

```
Kimuddhaṃ vā adho vā’pi disāsu vidisāsu ca.
```

<p rend="hangnum">§61.</p>

```
Icce’vaṃ vicinanto so sakalaṃ dhammadhātukaṃ;
```

```
Addakkhi sakasantāne paṭhamaṃ dānapāramiṃ.
```

<p rend="hangnum">§62.</p>

```
Evame’vaṃ gavesanto uttariṃ pāramī vidū;
```

```
Sabbā pāramiyo disvā attano ñāṇacakkhunā.
```

<p rend="hangnum">§63.</p>

```
Saṃsāre saṃsaranto so bahuṃ dukkhaṃ titikkhiya;
```

```
Gavesanto’mataṃ santo pūretvā dānapāramiṃ.
```

<p rend="hangnum">§64.</p>

```
Sattanaṃ kapparukkho’va cintāmaṇi’va kāmado;
```

```
Icchiticchitamannādiṃ dadanto dadataṃ varo.
```

<p rend="hangnum">§65.</p>

```
Tārakāhi bahuṃ katvā nabhe cāruvilocane;
```

```
Uppāṭetvā dadaṃ dhīro yācakānaṃ pamodito.
```

<p rend="hangnum">§66.</p>

```
Mahiyā paṃsuto cā’pi samuddodakato’dhikaṃ;
```

```
Dadaṃ sarīramaṃsañca lohitampi ca attano.
```

<p rend="hangnum">§67.</p>

```
Molinā’laṅkate sīse’dhikaṃ katvā sineruto;
```

```
Kampayitvā mahiṃ dento sute cā’pi sakaṅgatāva.
```

<p rend="hangnum">§68.</p>

```
Sīlanekkammapaññādī pūretvā sabbapāramī;
```

```
Vessantarattabhāve’ vampatvā tambhā cuto pana.
```

<p rend="hangnum">§69.</p>

```
Uppajjitvā surāvāse sundare tusite pure;
```

```
Vasanto suciraṃ kālaṃ bhutvānā’tantasampadaṃ.
```

<p rend="hangnum">§70.</p>

```
Katañjalīhi devehi yācito dipaduttamo;
```

```
Sambodhāya mahāvīra kālo tuyhantiādinā.
```

<p rend="hangnum">§71.</p>

```
Viloketvāna kālādiṃ ñatvā kālanti bodhiyā;
```

```
Paṭiññaṃ devasaṅghassa datvā nandanakānanaṃ.
```

<p rend="hangnum">§72. <pb ed="O" n="0.0007" /></p>

```
Gantvāna devasaṅghehi sugatiṃ gacchi’to cuto;
```

```
Abhitthuto mahāpañño cavitvāna tato idha.
```

<p rend="hangnum">§73.</p>

```
Susajjitaṅgoruturaṅgamākule,
```

```
Vicittanānāpaṇapaṇyasampade;
```

```
Manoramuttuṅgajindarājite,
```

```
Vibhūsite toraṇaketurāsihi.
```

<p rend="hangnum">§74.</p>

```
Alaṅkataṭṭālavisālamālaye,
```

```
Sugopure sundarasundarālaye;
```

```
Sudassanīye kapiḷavhaye pure,
```

```
Purindadassā’pi purassa hāsake.
```

<p rend="hangnum">§75.</p>

```
Bhūpālamoḷiratanālinisevitaṅghi,
```

```
Paṅkeruhaṃ vimalanekaguṇādhivāsaṃ;
```

```
Okkākarājakulaketumanāthanāthaṃ,
```

```
Suddhodanaṃ narapatiṃ pavaraṃ paṭicca.
```

<p rend="hangnum">§76.</p>

```
So sajjhudāmadhavalāmaladassanīya,
```

```
Soṇḍāya saṃgahitasetavarāracindaṃ;
```

```
Candāvadātavaravāraṇarājavaṇṇaṃ,
```

```
Sandassayitva supinena visālapañño.
```

<p rend="hangnum">§77.</p>

```
Bimbādharāya vikacuppalalocanāya,
```

```
Devindacāparaticaḍḍhanabhūlatāya;
```

```
Sampuṇṇasommavimalinduvarānanāya,
```

```
Sovaṇṇahaṃsayugacārupayodharāya.
```

<p rend="hangnum">§78.</p>

```
Pādāravindakarapallavasundarāya,
```

```
Sovaṇṇavaṇṇatanuvaṇṇavirājitāya;
```

```
Sīlādineka guṇabhūsanabhūsitāya,
```

```
Māyāya rājavanitāyu’pagañchi kucchiṃ.
```

<p rend="hangnum">§79.</p>

```
Paṭisandhikkhaṇe tassa jātā’nekavidhabbhutā;
```

```
Athā’yaṃ gahitārakkho narehi amarehi ca.
```

<p rend="hangnum">§80. <pb ed="O" n="0.0008" /></p>

```
Manuññarattambujakaṇṇikāya,
```

```
Mā’sīnasiṅgīpaṭimā’va rammā;
```

```
Suvaṇṇavaṇṇo dipadānamindo,
```

```
Pallaṅkamā’bhuñchiya mātugabbhe.
```

<p rend="hangnum">§81.</p>

```
Maṇimhi vippasannamhi rattasuttami’vā’vutaṃ;
```

```
Mātucittambujaṃ dhīro bodhayanto padissati.
```

<p rend="hangnum">§82.</p>

```
Dasamāsāvasānamhi devī rañño kathesi’daṃ;
```

```
Mayhaṃ ñātigharaṃ deva gantumi’cchāma’haṃ iti.
```

<p rend="hangnum">§83.</p>

```
Rañño’tha samanuññatā gacchanti kulama’ttano;
```

```
Mahatā parihārena dibbañjasa samañjase.
```

<p rend="hangnum">§84.</p>

```
Surabhikusumasaṇḍālaṅkatassālasaṇḍaṃ,
```

```
Samadahamaramālāgīyamānagganādaṃ;
```

```
Nayanavihagasaṅghe avhayantaṃ’va disvā,
```

```
Vipularatinivāsaṃ lumbinīkānanaṃ taṃ.
```

<p rend="hangnum">§85.</p>

```
Vipulatararatiṃ sā tamhi kātūna ramme,
```

```
Amarayuvatilīlācārulīlābhirāmā;
```

```
Vikasitavarasālasso’pagantvāna mūlaṃ,
```

```
Sayama’tinamite kaṃ sālasākhaṃ agaṇhi.
```

<p rend="hangnum">§86.</p>

```
Tasmiṃ khaṇe kammajamāluta’ssā,
```

```
Caliṃsu sānīhi parikkhipitvā;
```

```
Deviṃ jano taṃ abhipālayanto,
```

```
Tamhā paṭikkamma susaṇṭhitā’tha.
```

<p rend="hangnum">§87.</p>

```
Sagacāruhemavalayādivibhūsitena,
```

```
Accantatambanakharaṃsisamujjalena;
```

```
Tulātikomalasurattakarena sākhaṃ,
```

```
Olamba tattha majanesi ṭṭhitā’va dhīraṃ.
```

<p rend="hangnum">§88. <pb ed="O" n="0.0009" /></p>

```
Sovaṇṇavaṇṇatanuvaṇṇavirājamānaṃ,
```

```
Nettābhirāmamatulaṃ atulāya gabbhā;
```

```
Sammā pasāritakaraṅghīyugābhirāmaṃ,
```

```
Paṅkeruhā kaṇakahaṃsami’vo’tarantaṃ.
```

<p rend="hangnum">§89.</p>

```
Brahmā managgharativaḍḍhanahemajāla,
```

```
Mā’dāya tena upagamma paṭiggahetvā;
```

```
‘‘Sammoda devi aya ma’ggataro suto te,
```

```
Jāto’’ti tāya purato kathayiṃsu ṭhatvā.
```

<p rend="hangnum">§90.</p>

```
Jāyanti sesamanujā malamakkhitaṅgā,
```

```
Jāto pane’sa pavaro dipadānamindo;
```

```
Accanta saṇhamalakāsikavatthakamhi,
```

```
Nikkhittanagghataracārumaṇī’va suddho.
```

<p rend="hangnum">§91.</p>

```
Eva’mpi sante sabhato’pagantvā,
```

```
Dve vāridhārā subhagassa dehe;
```

```
Janettidehe’pi utuṃ manuññaṃ,
```

```
Gāhāpayuṃ maṅgalakiccatāya.
```

<p rend="hangnum">§92.</p>

```
Tesaṃ karaṃ ratikarā ajinappaveṇī,
```

```
Mā’dāya tena upagamma paṭiggahesuṃ;
```

```
Devā dukūlamayacumbaṭakena vīraṃ,
```

```
Tesaṃ karaṃ naravarā narasīharājaṃ.
```

<p rend="hangnum">§93.</p>

```
Tesaṃ karā ratikaro vimalo’va cando,
```

```
Cakkaṅkitorucaraṇehi mahītalasmiṃ;
```

```
Sammā patiṭṭhiya puratthimakaṃ disaṃ so,
```

```
Olokayittha kamalāyatalocanehi.
```

<p rend="hangnum">§94.</p>

```
Ekaṅganā nekasatāni cakka,
```

```
Vāḷāna’hesuṃ sanarāmarā’tha;
```

```
Dhīraṃ sugandhappabhūtīhi tesu,
```

```
Sampūjayantā idama’braviṃsu.
```

<p rend="hangnum">§95. <pb ed="O" n="0.0010" /></p>

```
Natthe’ttha tumhehi samo sudhīsa,
```

```
Eko pumā’pa’ggataro kuto’ti;
```

```
Evaṃ disā lokiya lokanātho,
```

```
Tapekkhamāno sadisa’mpi ekaṃ.
```

<p rend="hangnum">§96.</p>

```
Uttarā’bhimukho sattapadaṃ gantvā kathesi’daṃ,
```

```
‘‘Aggo’hamasmi lokassa jeṭṭho seṭṭho’’tiādikaṃ.
```

<p rend="hangnum">§97.</p>

```
Anaññasādhāraṇanādamu’ttamaṃ,
```

```
Surāsurabrahmanarindapūjitaṃ;
```

```
Narinda’mādāya gato mahājano,
```

```
Susajjitaṃ taṃ kapiḷavhayaṃ puraṃ.
```

<p rend="hangnum">§98.</p>

```
Bhārātibhāranagapādapamerurājaṃ,
```

```
Sabba’mpi sāgarajalaṃ vahituṃ samatthā;
```

```
Jātakkhaṇe,pi guṇabhārama’sayhamānā,
```

```
Saṅkampayī’va pathavī pavarassa tassa.
```

<p rend="hangnum">§99.</p>

```
Ramiṃsu soṇā hariṇehi saddhiṃ,
```

```
Kākā ulūkehi mudaggudaggā;
```

```
Supaṇṇarājūhi mahoragā ca,
```

```
Majjārasaṅghā’pi ca undurehi.
```

<p rend="hangnum">§100.</p>

```
Migā migindehi samāgamiṃsu,
```

```
Puttehi mātāpitaro yathe’va;
```

```
Nāvā videsa’mpi gatā sadesaṃ,
```

```
Gatā’ca kaṇḍaṃ sarabhaṅgasatthu.
```

<p rend="hangnum">§101.</p>

```
Nānāvirāgujjalapaṅkajehi,
```

```
Vibhūsito santataraṅgamālo;
```

```
Mahaṇṇavo āsi tahiṃ jala’mpi,
```

```
Accantasātattamu’pāgamāsi.
```

<p rend="hangnum">§102.</p>

```
Suphullaolambakapaṅkajehi,
```

```
Samākulattaṃ gaganaṃ agañchi;
```

```
Jahiṃsu pakkhī gamanaṃ nabhamhi,
```

```
Ṭhitā’ca sindhū’pi asandamānā.
```

<p rend="hangnum">§103. <pb ed="O" n="0.0011" /></p>

```
Akālameghappiyasaṅgamena,
```

```
Mahīvadhū sommatamā ahosi;
```

```
Marūhi vassāpitanekapuppha,
```

```
Vibhūsitenā’tivibhūsitāva.
```

<p rend="hangnum">§104.</p>

```
Suphullamālābharaṇābhirāmā,
```

```
Lataṅganā’liṃgitapādapindā;
```

```
Sugandhakiñjakkhavarambarehi,
```

```
Disaṅganāyo atisobhayiṃsu.
```

<p rend="hangnum">§105.</p>

```
Sugandhadhūpehi nabhaṃ asesaṃ,
```

```
Pavāsitaṃ rammataraṃ ahosi;
```

```
Surāsurindā chanavesadhārī,
```

```
Saṃgītiyuttā vicariṃsu sabbe.
```

<p rend="hangnum">§106.</p>

```
Piyaṃvadā sabbajanā ahesuṃ,
```

```
Disā asesā’pi ca vippasannā;
```

```
Gajā’tigajjiṃsu nadiṃsu sīhā,
```

```
Hesāravo cā’si turaṅgamānaṃ.
```

<p rend="hangnum">§107.</p>

```
Saveṇuvīṇā suradundubhī nabhe,
```

```
Sakaṃ sakaṃ cārusarampamocayuṃ;
```

```
Sapabbatindapputhulokadhātuyā,
```

```
Uḷāraobhāsavayo manoramo.
```

<p rend="hangnum">§108.</p>

```
Manuññagandho mudusītalānilo,
```

```
Sukhappadaṃ vāyi asesajantuno;
```

```
Anekarogādupapīḷitaṃgino,
```

```
Tato pamuttā sukhino siyuṃ janā.
```

<p rend="hangnum">§109.</p>

```
Vijambhamānāmitavāḷavījanippa,
```

```
§-Bhābhirāmaṃ bhuvanaṃ ahosi.
```

```
Mahiṃhi bhetvā cu’dakāni sandayuṃ,
```

```
Gamiṃsu bujjā ujugattataṃ janā.
```

<p rend="hangnum">§110. <pb ed="O" n="0.0012" /></p>

```
Andhā paṅgulanaccāni līlopetāni pekkhayuṃ;
```

```
Suṇiṃsu badhirā mūga gītiyo’pi manoramā.
```

<p rend="hangnum">§111.</p>

```
Sitalattamu’pāgañchi avīcaggi’pi tāvade;
```

```
Modiṃsu jalajā tasmiṃ jantavo pahasiṃsu ca.
```

<p rend="hangnum">§112.</p>

```
Khuppipāsābhi bhūtānaṃ petānaṃ āsi bhojanaṃ;
```

```
Lokantare’pi āloko andhakāranirantare.
```

<p rend="hangnum">§113.</p>

```
Atirekatarā tārāvaḷicandadivākarā;
```

```
Virociṃsu nabhe bhūmigatāni ratanāni ca.
```

<p rend="hangnum">§114.</p>

```
Mahītalādayo bhetvā nikkhamma uparūpari;
```

```
Vicittapañcavaṇṇā’suṃ suphullavipulambujā.
```

<p rend="hangnum">§115.</p>

```
Dundubhādī ca’laṅkārā avādita aghaṭṭitā;
```

```
Accantamadhuraṃ nādaṃ pamuñcaṃsu mahītale.
```

<p rend="hangnum">§116.</p>

```
Baddhā saṅkhalikādīhi muñciṃsu manujā tato;
```

```
Bhuvane bhavanadvārakavāṭā vivaṭā sayaṃ.
```

<p rend="hangnum">§117.</p>

```
‘‘Pure kapiḷavatthumhi jāto suddhodanatrajo;
```

```
Nisajja bodhimaṇḍe’ti ayaṃ buddho bhavissati.’’
```

<p rend="hangnum">§118.</p>

```
Celukkhepādayo cā’pī pavattentā pamoditā;
```

```
Kīḷiṃsu devasaṅghā te tāvatiṃsālaye tadā.
```

<p rend="hangnum">§119.</p>

```
Iddhimanto mahāpañño kāladevalatāpaso;
```

```
Suddhodananarindassa dhīmato so kulūpago.
```

<p rend="hangnum">§120.</p>

```
Bhojanassāvasānamhi tāvatiṃsālayaṃ gato;
```

```
Gantvā divāvihārāya nisinno bhavane tahiṃ.
```

<p rend="hangnum">§121.</p>

```
Chanavesaṃ gahetvāna kīḷante te udikkhiya;
```

```
Santosakāraṇaṃ pucchi tesaṃ te’pi na’mabravuṃ.
```

<p rend="hangnum">§122.</p>

```
Sutvā taṃ tattato tamhā pītiyo’daggamānaso;
```

```
Tāvadevo’pagantvāna suddhodananivesanaṃ.
```

<p rend="hangnum">§123. <pb ed="O" n="0.0013" /></p>

```
Pavisitvā supaññatte nisisso āsane isi;
```

```
‘‘Jāto kira mahārāja putto te nuttaro sudhi.
```

<p rend="hangnum">§124.</p>

```
Daṭṭṭhu’micchāma’haṃ taṃ’’ti āha rājā alaṅkataṃ;
```

```
Ānāpetvā kumāraṃ taṃ vandāpetu’mupāgamī.
```

<p rend="hangnum">§125.</p>

```
Kumārabhūtassa’pi tāvadeva guṇānubhāvena manoramāni;
```

```
Pādāravindā parivattiya’ggā patiṭṭhitā muddhani tāpasassa.
```

<p rend="hangnum">§126.</p>

```
Tenattabhāvena naruttamassa,
```

```
Na vanditabbo tibhavepi koci;
```

```
Tilokanāthassa sace hi sīsaṃ,
```

```
Tapassino pādatale ṭhapeyyaṃ.
```

<p rend="hangnum">§127.</p>

```
Phāleyyamuddhā khalu tāpasassa paggayha so añjalimuttamassa;
```

```
Aṭṭhāsi dhīrassa guṇaṇṇavassa nāsetu’mattāna’mayuttakanti.
```

<p rend="hangnum">§128.</p>

```
Disvāna taṃ acchariyaṃ narindo devātidevassa sakatrajassa;
```

```
Pādāravindāna’bhivandi tuṭṭho vicittacakkaṅkitakomalāni.
```

<p rend="hangnum">§129.</p>

```
Yadā’si rañño puthuvappamaṅgalaṃ tadā puraṃ devapuraṃ’va sajjitaṃ;
```

```
Vibhūsitā tā janatā manoramā samāgatā tassa niketamuttamaṃ.
```

<p rend="hangnum">§130.</p>

```
Vibhūsitaṅgo janatāhi tāhi so purakkhato bhūsanabhūsitatrajaṃ;
```

```
Tamā’dayitvā’tulavappamaṅgalaṃ surindalīlāya gato narissaro.
```

<p rend="hangnum">§131.</p>

```
Nānāvirāgujjalacārusāni parikkhite kamhi ca jambumūle;
```

```
Sayāpayitvā bahimaṅgalaṃ taṃ udikkhituṃ dhātigaṇā gamiṃsu.
```

<p rend="hangnum">§132. <pb ed="O" n="0.0014" /></p>

```
Suvaṇṇatārādivirājamāna’vitānajotujjalajambumūle;
```

```
Nisajja dhīro sayane manuññe’jhānaṃ samāpajji katāvakāso.
```

<p rend="hangnum">§133.</p>

```
Suvaṇṇabimbaṃ viya taṃ nisinnaṃ chāyañca tassā ṭhitame’va disvā;
```

```
Tamabravī dhātijano’pagantvā ‘‘puttassa te abbhutamī’disanti.’’
```

<p rend="hangnum">§134.</p>

```
Visuddhacandānanabhāsurassa sutvāna taṃ paṅkajalocanassa;
```

```
Savandanaṃ me dutiya’nti vatvā puttassa pāde sirasā’bhivandi.
```

<p rend="hangnum">§135.</p>

```
Tadaññānipi lokasmiṃ jātā’nekavidhabbhutā;
```

```
Dassitā me samāsena ganthavitthārabhīrunā.
```

<p rend="hangnum">§136.</p>

```
Yasmiṃ vicittamaṇimaṇḍitamandirānaṃ,
```

```
Nānāvitānasayanāsanamaṇḍitānaṃ;
```

```
Nisseṇi seṇi puthubhūmikabhūsitānaṃ,
```

```
Tiṇṇaṃ utūnama’nurūpama’laṅkatānaṃ.
```

<p rend="hangnum">§137.</p>

```
Siṅgesu raṃsinikarā suramandirānaṃ,
```

```
Siṅgesu raṃsimapahāsakarā’va niccaṃ;
```

```
Ādiccaraṃsi viya paṅkajakānanāni,
```

```
Lokānanambujavanāni vikāsayanti.
```

<p rend="hangnum">§138.</p>

```
Nānā maṇivicittāhi bhittīti vanitā sadā;
```

```
Vinā’pi dappaṇacchāyaṃ pasādhenti sakaṃ tanuṃ.
```

<p rend="hangnum">§139.</p>

```
Telāsanagasaṅkāsaṃ vilocanarasāyanaṃ;
```

```
Sudhālaṅkatapākāravalayaṃ yattha dissate.
```

<p rend="hangnum">§140.</p>

```
Indanīloruvalayaṃ nānā ratanabhūsitaṃ;
```

```
Dissate’va sadā yasmiṃ parikhānekapaṅkajā.
```

<p rend="hangnum">§141. <pb ed="O" n="0.0015" /></p>

```
Patvāna vuddhiṃ vipule manuññe,
```

```
Bhutvāna kāme ca tahiṃ vasanto;
```

```
Gacchaṃ tilokekavilocano so,
```

```
Uyyānakīḷāya mahāpathamhi.
```

<p rend="hangnum">§142.</p>

```
Kamena jiṇṇaṃ byadhitaṃ matañca,
```

```
Disvāna rūpaṃ tibhave viratto;
```

```
Manoramaṃ pabbajitañca rūpaṃ,
```

```
Katvā ratiṃ tamhi catutthavāre.
```

<p rend="hangnum">§143.</p>

```
Suphullanānātarusaṇḍamaṇḍitaṃ sikhaṇḍisaṇḍādidijūpakūjitaṃ;
```

```
Sudassanīyaṃ viya nandanaṃ vanaṃ manoramuyyānama’gā mahāyaso.
```

<p rend="hangnum">§144.</p>

```
Suraṅganā sundarasundarīnaṃ manorame vāditanaccagīte surindalīlāya;
```

```
Tahiṃ narindo ramitva kāmaṃ dipadāna’mindo.
```

<p rend="hangnum">§145.</p>

```
Ābhujitvāna pallaṅkaṃ nisinno rucirāsane;
```

```
Kārāpetuma’cintesi dehabhūsana’mattano.
```

<p rend="hangnum">§146.</p>

```
Tassa cittaṃ viditvāna vissakammassi’daṃbravī;
```

```
Alaṅkarohi siddhattha’miti devānamissaro.
```

<p rend="hangnum">§147.</p>

```
Tenā’ṇatto’pagantvāna vissakammo yasassino;
```

```
Dasadussasahassehi sīsaṃ veṭhesi sobhanaṃ.
```

<p rend="hangnum">§148.</p>

```
Tanuṃ manuññampi akāsi sobhanaṃ,
```

```
Anaññasādhāraṇalakkhaṇujjalaṃ;
```

```
Vicittanānuttamabhūsanehi so,
```

```
Sugandhigandhuppalacandanādinā.
```

<p rend="hangnum">§149.</p>

```
Vibhūsito tena vibhūsitaṅginā,
```

```
Tahiṃ nisinno vimale silātale;
```

```
Suraṅganāsannibhasundarīhi so,
```

```
Purakkhato devapatīva sobhati.
```

<p rend="hangnum">§150. <pb ed="O" n="0.0016" /></p>

```
Suddhodananarindena pesitaṃ sāsanuttamaṃ;
```

```
‘‘Putto te putta jāto’’ti sutvāna dīpaduttamo.
```

<p rend="hangnum">§151.</p>

```
‘‘Mama’jja bandhanaṃ jātaṃ’’iti vatvāna tāvade;
```

```
Samiddhaṃ sabbakāmehi agamā sundaraṃ puraṃ.
```

<p rend="hangnum">§152.</p>

```
Ṭhitā uparipāsāde kisāgotami taṃ tadā;
```

```
Rājentaṃ sataraṃsi’ṃva rājaṃ disvā kathe si’daṃ.
```

<p rend="hangnum">§153.</p>

```
‘‘Yesaṃ sūnu ayaṃ dhīro yā ca jāyā imassa tu;
```

```
Te sabbe nibbutā nūna sadā’nūnaguṇassa ve’’.
```

<p rend="hangnum">§154.</p>

```
Itī’disaṃ giraṃ sutvā manuññaṃ tāya bhāsitaṃ;
```

```
Sañjātapītiyā pīno gacchamāno sakālayaṃ.
```

<p rend="hangnum">§155.</p>

```
Sītalaṃ vimalaṃ hāriṃ hāraṃ taṃ rativaḍḍhanaṃ;
```

```
Pesetvā santikaṃ tassā omuñcitvāna kaṇṭhato.
```

<p rend="hangnum">§156.</p>

```
Pāsādama’bhirūhitvā vejayantaṃ’va sundaraṃva;
```

```
Nipajji devarājā’va sayane so mahārahe.
```

<p rend="hangnum">§157.</p>

```
Sundarī taṃ purakkhatvā surasundarisannibhā;
```

```
Payojayiṃsu naccāni gītāni vividhāni’pi.
```

<p rend="hangnum">§158.</p>

```
Pabbajjābhirato dhīro pañcakāme nirālayo;
```

```
Tādise naccagīte’pi na ramitvā manorame.
```

<p rend="hangnum">§159.</p>

```
Nipanno vissamitvāna īsakaṃ sayane tahiṃ;
```

```
Pallaṅkamā’bhujitvāna mahāvīro mahīpati.
```

<p rend="hangnum">§160.</p>

```
Nisinno’va’nekappakāraṃ vikāraṃ,
```

```
Padisvāna niddupagānaṃ vadhūnaṃ;
```

```
Gamissāmi’dānī’ti ubbiggacitto,
```

```
Bhave dvāramūlaṃ’pagantvāna rammaṃ.
```

<p rend="hangnum">§161.</p>

```
Ṭhapetvāna sīsaṃ subhummārakasmiṃ,
```

```
Suṇissāmi dhīrassa saddanti tasmiṃ;
```

```
Nipannaṃ sudantaṃ pasādāvahantaṃ,
```

```
Sahāyaṃ amaccaṃ mahāpuññavantaṃ.
```

<p rend="hangnum">§162. <pb ed="O" n="0.0017" /></p>

```
Acchannasavanaṃ channaṃ āmantetvā kathesi’daṃ;
```

```
‘‘Ānehi iti kappetvā kanthakaṃ nāma sindhavaṃ.’’
```

<p rend="hangnum">§163.</p>

```
So channo patigaṇhitvā taṃ giraṃ tena bhāsitaṃ;
```

```
Tato gantvāna kappetvā sīghamā’nesi sindhavaṃ.
```

<p rend="hangnum">§164.</p>

```
Abhinikkhamanaṃ tassa ñatvā varaturaṅgamo;
```

```
Tena sajjiyamāno so hesāravamu’dīrayi.
```

<p rend="hangnum">§165.</p>

```
Pattharitvāna gacchantaṃ saddaṃ taṃ sakalaṃ puraṃ;
```

```
Sabbe suragaṇā tasmiṃ sotuṃ nā’daṃsu kassaci.
```

<p rend="hangnum">§166.</p>

```
Atha so sajjanānando uttamaṃ puttama’ttano;
```

```
Passitvā paṭhamaṃ gantvā pacchā buddho bhavāma’haṃ.
```

<p rend="hangnum">§167.</p>

```
Cintayitvāna eva’mpi gantvā jāyānivesanaṃ;
```

```
Ṭhapetvā pādadu’mmāre gīvaṃ anto pavesiya.
```

<p rend="hangnum">§168.</p>

```
Kusumehi samākiṇṇe devindasayanūpame;
```

```
Nipannaṃ mātuyā saddhiṃ sayane sakama’trajaṃ.
```

<p rend="hangnum">§169.</p>

```
Viloketvāna cintesi iti lokekanāyako;
```

```
Sacā’haṃ deviyā bāhuma’panetvā mama’trajaṃ.
```

<p rend="hangnum">§170.</p>

```
Gaṇhissāma’ntarāya’mpi kareyya gamanassa me;
```

```
Pabujjhitvā mahantena pemene’sā yasodharā.
```

<p rend="hangnum">§171.</p>

```
Buddho hutvā punā’gamma passissāmī’ti atrajaṃ;
```

```
Narādhipo tadā tamhā pāsādatalato’tari.
```

<p rend="hangnum">§172.</p>

```
Pesalānanakaraṅghipaṅkajā hāsaphenabhamuvīcibhāsurā;
```

```
Nettanīlakamalā yasodharākomudī’va nayanālipatthitā.
```

<p rend="hangnum">§173.</p>

```
Samattho assa ko tassā jahituṃ dehasampadaṃ;
```

```
Vindamāno vinā dhīraṃ ṭhitaṃ paramimuddhani.
```

<p rend="hangnum">§174.</p>

```
‘‘Asso sāmi mayānīto kālaṃ jāna rathesabha’’;
```

```
Iti abravi channo so bhūpālassa yasassino.
```

<p rend="hangnum">§175. <pb ed="O" n="0.0018" /></p>

```
Mahīpati tadā sutvā channeno’dīritaṃ giraṃ;
```

```
Pāsādā otaritvāna gantvā kanthakasantikaṃ.
```

<p rend="hangnum">§176.</p>

```
Tassi’daṃ vacanaṃ bhāsi sabbasattahite rato;
```

```
‘‘Kanthaka’jje’karattiṃ mā tārehi’’ sanarāmaraṃ.
```

<p rend="hangnum">§177.</p>

```
Lokamu’ttārayissāmi buddho hutvā anuttaro;
```

```
Bhavasāgarato ghorajarādimakarākarā.’’
```

<p rend="hangnum">§178.</p>

```
Idaṃ vatvā tamā’ruyha sindhavaṃ saṅkhasannibhaṃ;
```

```
Gāhāpetvāna channena sudaḷhaṃ tassa vāladhiṃ.
```

<p rend="hangnum">§179.</p>

```
Patvāna so mahādvārasamīpaṃ samacintayi;
```

```
Bhaveyya vivaṭaṃ dvāraṃ yena kenaci no sace.
```

<p rend="hangnum">§180.</p>

```
Vāladhiṃ gahiteneva saddhiṃ channena kanthakaṃ,
```

```
Nippīḷayitvā satthīhi imamaccuggataṃ subhaṃ;
```

```
Ullaṅghitvāna pākāraṃ gacchāmī’ti mahabbalo.
```

<p rend="hangnum">§181.</p>

```
Tathā thāmabalūpeto channo’pi turaguttamo;
```

```
Visuṃ visuṃ vicintesuṃ pākāraṃ samatikkamaṃ.
```

<p rend="hangnum">§182.</p>

```
Tassa cittaṃ viditvāna moditā gamane subhe;
```

```
Vivariṃsu tadā dvāraṃ dvāre’dhiggahitā surā.
```

<p rend="hangnum">§183.</p>

```
Taṃ siddhatthama’siddhatthaṃ karissāmī’ti cintiya;
```

```
Āgantvā tassi’daṃ bhāsi antalikkhe ṭṭhitantiko.
```

<p rend="hangnum">§184.</p>

```
‘‘Mā nikkhami mahāvīra ito te sattame dine;
```

```
Dibbaṃ tu cakkaratanaṃ addhā pātubhavissati.’’
```

<p rend="hangnum">§185.</p>

```
Iccevaṃ vuccamāno so antakena mahāyaso;
```

```
‘‘Ko’si tvami’ti’’taṃ bhāsi māro ca’ttānamā’disi.
```

<p rend="hangnum">§186.</p>

```
‘‘Mārajānāma’haṃ mayhaṃ dibbacakkassa sambhavaṃ;
```

```
Gaccha tvami’dha mā tiṭṭha na’mhi rajjenamatthiko.
```

<p rend="hangnum">§187.</p>

```
Sabbaṃ dasasahassimpi lokadhātuma’haṃ pana;
```

```
Unnādetvā bhavissāmi buddho lokekanāyako.’’
```

<p rend="hangnum">§188. <pb ed="O" n="0.0019" /></p>

```
Evaṃ vutte mahāsatte attano giramu’ttariṃ;
```

```
Gāhāpetuma’sakkonto tatthe’va’ntaradhāyi’so.
```

<p rend="hangnum">§189.</p>

```
Pāpimassa idaṃ vatvā cakkavattisirimpi ca;
```

```
Pahāya khepiṇḍaṃ’va paccusasamaye vasiṃ.
```

<p rend="hangnum">§190.</p>

```
Gacchantama’bhipūjetuṃ samāgantvāna tāvade;
```

```
Ratanukkāsahassāni dhārayantā marū tahiṃ.
```

<p rend="hangnum">§191.</p>

```
Pacchato purato tassa ubhopassesu gacchare;
```

```
Tathe’va abhipūjentā supaṇṇā ca mahoragā.
```

<p rend="hangnum">§192.</p>

```
Suvipulasurasenā cārulīlābhirāmā,
```

```
Kusumasaliladhārā vassayantā nabhamhā;
```

```
Ihahi dasasahassī cakkavāḷā gatā tā,
```

```
Sukhumatanutametodaggudaggā caranti.
```

<p rend="hangnum">§193.</p>

```
Yasmiṃ sugandhavarapupphasudhūpa cuṇṇa,
```

```
Hemaddhajappabhutibhāsuracārumagge;
```

```
Gacchaṃ mahājavavaraṅga turaṃga rājā,
```

```
Gantuṃ na sakkhi javato kusumādilaggo.
```

<p rend="hangnum">§194.</p>

```
Itthaṃ tamhi pathe ramme vattamāne mahāmahe;
```

```
Gacchanto rattisesena tiṃsayojanamañjase.
```

<p rend="hangnum">§195.</p>

```
Patvā’nomānadītīraṃ piṭṭhito turagassa so;
```

```
Otaritvāna vimale sītale sikatātale.
```

<p rend="hangnum">§196.</p>

```
Vissamitvā idaṃ vatvā ‘‘gacchāhī’ti sakaṃ puraṃ;
```

```
Ābharaṇāni ādiya channe’maṃ guragampi ca.’’
```

<p rend="hangnum">§197.</p>

```
Ṭhito tasmiṃ mahāvīro accanta nisitā’sinā;
```

```
Sugandhavāsitaṃ moḷiṃ chetvā’nukkhipi ambare.
```

<p rend="hangnum">§198.</p>

```
Cāruhemasumuggena kesadhātuṃ nabhuggataṃ;
```

```
Pūjanatthaṃ sahassakkho sirasā sampaṭicchiya.
```

<p rend="hangnum">§199. <pb ed="O" n="0.0020" /></p>

```
Vilocanānandakarindanīlamayehi cūḷāmaṇi cetiyaṃ so;
```

```
Patiṭṭhapesā’malatāvatiṃse ubbedhato yojanamattamaggā.
```

<p rend="hangnum">§200.</p>

```
Uttamaṭṭhaparikkhāraṃ dhāretvā brahmunābhataṃ;
```

```
Ambare’ca pavijjhittha varaṃ dussayugampi ca.
```

<p rend="hangnum">§201.</p>

```
Tamā’dāya mahābrahmā brahmaloke manoramaṃ;
```

```
Dvādasayojanubbedhaṃ dussathūpaṃ akārayi.
```

<p rend="hangnum">§202.</p>

```
Nāmenā’nupiyaṃ nāma gantvā ambavanaṃ tahiṃ;
```

```
Sattāhaṃ vītināmetvā pabbajjāsukhato tato.
```

<p rend="hangnum">§203.</p>

```
Gantvāne’kadinene’va tiṃsayojanamañjasaṃ;
```

```
Patvā rājagahaṃ dhīro piṇḍāya cari subbato.
```

<p rend="hangnum">§204.</p>

```
Indanīlasilāyā’pi katā pākāragopurā;
```

```
Hemacalā’va dissanti tassā’bhāgi tahiṃ tadā.
```

<p rend="hangnum">§205.</p>

```
Ko’yaṃ sakko nukho brahmā māro nāgo’tiādinā;
```

```
Bhiyyo kotuhaḷappatto padisvā taṃ mahājano.
```

<p rend="hangnum">§206.</p>

```
Pavisitvā garahetūna bhattaṃ yāpanamattakaṃ;
```

```
Yugamattaṃ’va pekkhanto gacchanto rājavīthiyaṃ.
```

<p rend="hangnum">§207.</p>

```
Mathitaṃ merumanthena samudda’va mahājanaṃ;
```

```
Tamhā so ākulī katvā gantvā paṇḍavapabbataṃ.
```

<p rend="hangnum">§208.</p>

```
Tato tasse’va chāyāya bhūmibhāge manorame;
```

```
Nisinno missakaṃ bhattaṃ paribhuñjitumā’rabhi.
```

<p rend="hangnum">§209.</p>

```
Paccavekkhaṇamattena antasappaṃ nivārisa;
```

```
Dehavammikato dhīro nikkhamantaṃ mahabbalo.
```

<p rend="hangnum">§210.</p>

```
Bhutvāna bimbisārena narindena narāsabho;
```

```
Nimantino’pi rajjena upagantvāna’nekadhā.
```

<p rend="hangnum">§211. <pb ed="O" n="0.0021" /></p>

```
Paṭikkhipiya taṃ rajjaṃ atha tenā’bhiyācito;
```

```
Dhammaṃ desehi mayhanti buddho hutvā anuttaro.
```

<p rend="hangnum">§212.</p>

```
Datvā paṭiññaṃ manujādhipassa dhīro’pagantvāna padhānabhūmiṃ;
```

```
Anaññasādhāraṇadukkarāni katvā tato kiñci apassamāno.
```

<p rend="hangnum">§213.</p>

```
Oḷārikannapānāni bhuñjitvā dehasampadaṃ;
```

```
Patvā’japālanigrodhamūlaṃ patto suro viya.
```

<p rend="hangnum">§214.</p>

```
Puratthā’bhimukho hutvā nisinno’si jutindharo;
```

```
Dehavaṇṇehi nigrodho hemavaṇṇo’si tassa so.
```

<p rend="hangnum">§215.</p>

```
Samiddhapatthanā ekā sujātā nāma sundarī;
```

```
Hemapātiṃ sapāyāsaṃ sīsenā’dāya onatā.
```

<p rend="hangnum">§216.</p>

```
Tasmiṃ adhiggahītassa rukkhadevassa tāvade;
```

```
Baliṃ dammī’ti gantvāna disvā tā dīpaduttamaṃ.
```

<p rend="hangnum">§217.</p>

```
Dovo’ti saññāya udaggacittā pāyāsapātiṃ pavarassa datvā;
```

```
‘‘Āsiṃsanā ijjhiyathā hi mayhaṃ tuyhampi sā sāmi samijjhitū’ti.’’
```

<p rend="hangnum">§218.</p>

```
Icce’vaṃ vacanaṃ vatvā gatā tamhā varaṅganā;
```

```
Atha pāyāsapātiṃ taṃ gahetvā munipuṅgavo.
```

<p rend="hangnum">§219.</p>

```
Gantvā nerañjarātīraṃ bhūtvā taṃ varabhojanaṃ;
```

```
Paṭisotaṃ pavissajji tassā pātiṃ manoramaṃ.
```

<p rend="hangnum">§220.</p>

```
Jantālipālimananettavilumpamānaṃ,
```

```
Samphullasālavanarājivirājamānaṃ;
```

```
Devindanandanavanaṃ’va’bhinandanīya,
```

```
Mu’yyānamu’ttamataraṃ pavaro’pagantvā.
```

<p rend="hangnum">§221.</p>

```
Katvā divāvihāraṃ so sāyaṇhasamaye tahiṃ;
```

```
Gacchaṃ kesaralīlāya bodhipādapasantikaṃ.
```

<p rend="hangnum">§222. <pb ed="O" n="0.0022" /></p>

```
Brahmasurāsuramahoragapakkhirāja,
```

```
Saṃsajjitoruvaṭume dipadānamindo;
```

```
Pāyāsi sotthiyadvijo tiṇahārako taṃ,
```

```
Disvāna tassa adadā tiṇamuṭṭhiyo so.
```

<p rend="hangnum">§223.</p>

```
Indivarāravindādikusumāna’mbarā tahiṃ;
```

```
Patantī vuṭṭhidhārā’va gacchante dīpaduttame.
```

<p rend="hangnum">§224.</p>

```
Cārucandanacuṇṇādi’dhupagandhehi nekadhā;
```

```
Anokāso’si ākāso gacchante dīpaduttame.
```

<p rend="hangnum">§225.</p>

```
Ratanujjalachattehi cāruhemaddhajehi ca;
```

```
Anokāso’si ākāso gacchante dipaduttame.
```

<p rend="hangnum">§226.</p>

```
Velukkhepasahassehi kīḷantehi marūhi’pi;
```

```
Anokāso’si ākāso gacchante dipaduttame.
```

<p rend="hangnum">§227.</p>

```
Suradundubhivajjāni karontehi marūhipi;
```

```
Anokāso’si ākāso gacchante dipaduttame.
```

<p rend="hangnum">§228.</p>

```
Suraṅganāhi saṅgitiṃ gāyantihi’pi’nekadhā;
```

```
Anokāso’si ākāso gacchante dipaduttame.
```

<p rend="hangnum">§229.</p>

```
Manoramā kiṇṇarakiṇṇaraṅganā,
```

```
Manoramaṅgā uragoragaṅkanā;
```

```
Manoramā tamhi ca naccagītiyo,
```

```
Manoramā’nekavidhā pavattayuṃ.
```

<p rend="hangnum">§230.</p>

```
Tadā mahoghe’va mahāmagehi,
```

```
Pavattamāne iti so mahāyaso;
```

```
Tiṇe gahetvā tibhavekanāyako,
```

```
Upāgato bodhidumindasantikaṃ.
```

<p rend="hangnum">§231.</p>

```
Viddumāsitaselaggarajatācalasannibhaṃ;
```

```
Katvā padakkhiṇaṃ bodhipādapaṃ dipaduttamo.
```

<p rend="hangnum">§232.</p>

```
Puratthimadisābhāge acale raṇadhaṃsake;
```

```
Mahītale ṭhito dhīro cālesi tiṇamuṭṭhiyo.
```

<p rend="hangnum">§233. <pb ed="O" n="0.0023" /></p>

```
Viddasahatthamatto so pallaṅko āsi tāvade;
```

```
Atha naṃ abbhutaṃ disvā mahāpañño vicintayi.
```

<p rend="hangnum">§234.</p>

```
‘‘Maṃsalohitamaṭṭhi ca nahārū ca taco ca me;
```

```
Kāmaṃ sussatu nevā’haṃ jahāmi vīriyaṃ’’iti.
```

<p rend="hangnum">§235.</p>

```
Ābhujitvā mahāvīro pallaṅkama’parājitaṃ;
```

```
Pācinābhimukho tasmiṃ nisīdi dīpaduttamo.
```

<p rend="hangnum">§236.</p>

```
Devadevassa devindo saṅkhamā’dāya tāvade;
```

```
Vīsuttarasatubbedhaṃ dhamayanto tahiṃ ṭhito.
```

<p rend="hangnum">§237.</p>

```
Dutiyaṃ puṇṇacandaṃ’va setacchattaṃ tiyojanaṃ;
```

```
Dhārayanto ṭhito sammā mahābrahmā sahampati.
```

<p rend="hangnum">§238.</p>

```
Cārucāmaramā’dāya suyāmo’pi surādhipo;
```

```
Vījayanto ṭhito tattha mandaṃ mandaṃ tigāvutaṃ.
```

<p rend="hangnum">§239.</p>

```
Beluvaṃ vīṇamā’dāya suropañcasikhavhayo;
```

```
Nānāvidhalayopetaṃ vādayanto tathā ṭhito.
```

<p rend="hangnum">§240.</p>

```
Thutigītāni gāyanto nāṭakīhi purakkhato;
```

```
Tathe’va’ṭṭhāsi so nāgarājā kālavhayo’pi ca.
```

<p rend="hangnum">§241.</p>

```
Gahetvā hemamañjusā surapupphehi pūritā;
```

```
Pūjayantā’va aṭṭhaṃsu battiṃsā’pi kumārikā.
```

<p rend="hangnum">§242.</p>

```
Sendadevasaṅghehi tehi itthaṃ mahāmahe;
```

```
Vattamāne tadā māro pāpimā iti cintayi.
```

<p rend="hangnum">§243.</p>

```
‘‘Atikkamitukāmo’yaṃ kumāro visayaṃ mama;
```

```
Siddhattho atha siddhatthaṃ karissāmī’’ti tāvade.
```

<p rend="hangnum">§244.</p>

```
Māpetva bhiṃsanatarorusahassabāhuṃ,
```

```
Saṅgayha tehi jalitā vividhāyudhāni;
```

```
Āruyha cāru diradaṃ girimekhalākkhyaṃ,
```

```
Caṇḍaṃ diyaḍḍhasatayojanamāyataṃ taṃ.
```

<p rend="hangnum">§245. <pb ed="O" n="0.0024" /></p>

```
Nānānanāya’nalavaṇṇasiroruhāya,
```

```
Rattoruvaṭṭabahiniggatalocanāya;
```

```
Daṭṭhoṭṭhabhiṃsanamukhāyu’ragabbhujāya,
```

```
Senāya so parivuto vividhāyudhāya.
```

<p rend="hangnum">§246.</p>

```
Tattho’pagamma atibhīmaramaṃ ravanto,
```

```
Siddhatthame’tha iti gaṇhatha bandhathe’maṃ;
```

```
Āṇāpayaṃ suragaṇaṃ sahadassanena,
```

```
Caṇḍānīluggatapicuṃ’va palāpayittha.
```

<p rend="hangnum">§247.</p>

```
Gambhīramegharavasantibhavaṇḍanādaṃ,
```

```
Vātaṃca māpiya tato subhagassa tassa;
```

```
Kaṇṇampi vīvaravarassa manoramassa,
```

```
No āsiyeva calituṃ pabhu antakotha.
```

<p rend="hangnum">§248.</p>

```
Saṃvaṭṭavuṭṭhijavasannibhabhīmaghora,
```

```
Vassaṃ pavassiya tato’dakabindukampi;
```

```
Nāsakkhi netuma’tulassa samīpakampi,
```

```
Disvā tama’bbhutama’tho’pi sudummukho so.
```

<p rend="hangnum">§249.</p>

```
Accantabhīmanaḷaaccisamujjaloru,
```

```
Pāsānabhasmakalalāyudhavassadhārā;
```

```
Aṅgārapajjalitavālukavassadhārā,
```

```
Vassāpayittha sakalāni imāni tāni.
```

<p rend="hangnum">§250.</p>

```
Mārānubhāvabalato nabhato’pagantvā,
```

```
Patvāna puññasikharuggatasantikaṃ tu;
```

```
Mālāguḷappabhūtibhāvagatāni’thāpi,
```

```
Lokantare’va timiraṃ timiraṃ sughoraṃ.
```

<p rend="hangnum">§251.</p>

```
Māpetva mohatimirampi hatassa tassa,
```

```
Dehappabhāgi sataraṃsisatoditaṃ’va;
```

```
Jātaṃ manoramataraṃ atidassanīya,
```

```
Mā’lokapuñjama’valokiya pāpadhammo.
```

<p rend="hangnum">§252. <pb ed="O" n="0.0025" /></p>

```
Kopoparattavadano bhukuṭippavārā,
```

```
Accantabhiṃsanavirūpakavesadhārī;
```

```
Accantatiṇhataradhāramasaṅgame’va,
```

```
Cakkāyudhaṃ carataraṃ api merurājaṃ.
```

<p rend="hangnum">§253.</p>

```
Saṅkhaṇḍayantami’va thūlakalīrakaṇḍaṃ,
```

```
Vissajji tena’pi na kiñci guṇākarassa;
```

```
Kātuṃ pahuttamu’pagañchi tato tame’taṃ,
```

```
Gantvā nabhā kusumachattatamā’ga sīsaṃ.
```

<p rend="hangnum">§254.</p>

```
Vissajjitā’pi senāya selakūṭānalākulā;
```

```
Pagantvā nabhasā mālāgulattaṃ samupāgatā.
```

<p rend="hangnum">§255.</p>

```
Tampi disvā sasoko so gantvā dhīrassa santikaṃ;
```

```
Pāpuṇāti mamevā’yaṃ pallaṅko aparājito.
```

<p rend="hangnum">§256.</p>

```
Ito uṭṭhaha pallaṅkā iti’bhāsittha dhīmato;
```

```
Katakalyāṇakammassa pallaṅkatthāya māra te.
```

<p rend="hangnum">§257.</p>

```
Ko sakkhī’ti pavutto so ime sabbe’ti sakkhino;
```

```
Senāyā’bhimukhaṃ hatthaṃ pasāretvāna pāpimā.
```

<p rend="hangnum">§258.</p>

```
Ghoranādena’haṃ sakkhi ahaṃ sakkhī’ti tāya’pi;
```

```
Sakkhibhāvaṃ vadāpetvā tasse’vaṃ samudīrayi.
```

<p rend="hangnum">§259.</p>

```
Ko te siddhattha sakkhī’ti atha tenā’tulena’pi;
```

```
Mame’ttha sakkhino māra nasanti’ti sacetanā.
```

<p rend="hangnum">§260.</p>

```
Rattameghopanikkhantahemavijjuvabhāsuraṃ;
```

```
Nīharitvā surattambhā cīvarā dakkhiṇaṃ karaṃ.
```

<p rend="hangnum">§261.</p>

```
Bhūmiyā’bhimukhaṃ katvā kasmā pāramibhūmiyaṃ;
```

```
Unnādetvā ni’dāne’vaṃ nissaddāsī’ti bhūmiyā.
```

<p rend="hangnum">§262.</p>

```
Muñcāpite rave nekasate megharave yathā;
```

```
Buddhanāgabalā nāgaṃ jānūhi supapatiṭṭhitaṃ.
```

<p rend="hangnum">§263. <pb ed="O" n="0.0026" /></p>

```
Disvāni’dāni gaṇhāti’dāni gaṇhāti cintiya;
```

```
Sambhinnadāṭhasappo’va hatadappo sudummukho.
```

<p rend="hangnum">§264.</p>

```
Pahāyā’yudhavatthāni’laṅkārāni anekadhā;
```

```
Cakkavāḷāvalā yāva sasenāya palāyi so.
```

<p rend="hangnum">§265.</p>

```
Taṃ mārasenaṃ sabhayaṃ sasokaṃ palāyamānaṃ iti devasaṅghā;
```

```
Disvāna mārassa parājayo’yaṃ jayo’ti siddhattha kumārakassa.
```

<p rend="hangnum">§266.</p>

```
Sammodamānaṃ abhipūjayantā dhīraṃ sugandhappabhūtihi tasmiṃ;
```

```
Punā’gatā nekathutīhi sammā ugghosamānā chanavesadhāri.
```

<p rend="hangnum">§267.</p>

```
Evaṃ mārabalaṃ dhīro viddhaṃsetvā mahabbalo;
```

```
Ādicce dharamāne’va nisinno acalāsane.
```

<p rend="hangnum">§268.</p>

```
Yāmasmiṃ paṭhame pubbenivāsaṃ ñāṇa’muttamo;
```

```
Visodhetvāna yāmasmiṃ majjhime dibbalocanaṃ.
```

<p rend="hangnum">§269.</p>

```
So paṭiccasamuppāde atha pacchimayāmake;
```

```
Otāretvāna ñāṇaṃsaṃ sammasanno anekadhā.
```

<p rend="hangnum">§270.</p>

```
Lokadhātusataṃ sammā unnādetvā’ruṇodaye;
```

```
Buddho hutvāna sambuddhosambuddhajalocano.
```

<p rend="hangnum">§271.</p>

```
‘‘Anekajātisaṃsāraṃ sandhāvissa’’ntiādinā;
```

```
Udāne’daṃ udānesi pītivegena sādiso.
```

<p rend="hangnum">§272.</p>

```
Sallakkhetvāguṇe tassa pallaṅkassa anekadhā;
```

```
Nā tāva’uṭṭhahissāmi ito pallaṅkato iti.
```

<p rend="hangnum">§273.</p>

```
Samāpattī samāpajjī anekasatakoṭiyo;
```

```
Satthā tatthe’va sattāhaṃ nisinno acalāsane.
```

<p rend="hangnum">§274.</p>

```
Ajjā’pi nūna dhīrassa siddhatthassa yasassino;
```

```
Atthi kattabbakiccañhi tasmā āsanamālayaṃ.
```

<p rend="hangnum">§275. <pb ed="O" n="0.0027" /></p>

```
Najahāsī’ti ekaccadevatānā’si saṃsayaṃ;
```

```
Ñatvā tāsaṃ vitakkaṃ taṃ sametuṃ santamānaso.
```

<p rend="hangnum">§276.</p>

```
Uṭṭhāya hemahaṃso’va hemavaṇṇo pabhaṅkaro;
```

```
Abbhuggantvā nabhaṃ nātho akāsi pāṭihāriyaṃ.
```

<p rend="hangnum">§277.</p>

```
Vitakkame’vaṃ iminā marūnaṃ sammu’pasammā’nimisesi bodhiṃ;
```

```
Sampūjayanto nayanambujehi sattāhama’ṭṭhāsi jayāsanañca.
```

<p rend="hangnum">§278.</p>

```
Subhāsurasmiṃ ratanehi tasmiṃ savaṅkamanto varacaṅkamasmiṃ;
```

```
Manoramasmiṃ ratanālayehi’pi visuddhadhammaṃ vicinaṃ visuddho.
```

<p rend="hangnum">§279.</p>

```
Mūlejapālatarurājavarassa tassa,
```

```
Māraṅganānama’malānanapaṅkajāni;
```

```
Sammā milāpiya tato mucalindamūle,
```

```
Bhogindacittakumudāni pabodhayanto.
```

<p rend="hangnum">§280.</p>

```
Mūle’pi rājayatanassa tassa tasmiṃ samāpattisukhampi vindaṃ;
```

```
Saṃvītināmesi manuññavaṇṇo ekūnapaññāsadināni dhīmā.
```

<p rend="hangnum">§281.</p>

```
Anotattodakaṃ dantakaṭṭhanāgalatāmayaṃ;
```

```
Harīṭakāgadaṃ bhutvā devindenābhatuttamaṃ.
```

<p rend="hangnum">§282.</p>

```
Vānijehi samānītaṃ samatthamadhupiṇḍikaṃ;
```

```
Mahārājūpanītamhi pattamhi patigaṇhiya.
```

<p rend="hangnum">§283.</p>

```
Bhojanassāvasānamhi japālatarumūlakaṃ;
```

```
Gantvādhigatadhammassa gambhīrattamanussari.
```

<p rend="hangnum">§284.</p>

```
Mahīsandhārako vārikkhandhasannibhako ayaṃ;
```

```
Gambhīrodhigato dhammo mayā santo’tiādinā.
```

<p rend="hangnum">§285. <pb ed="O" n="0.0028" /></p>

```
Dhammagambhīrataṃ dhammarājassa sarato sato;
```

```
Āsevaṃ takkaṇaṃ dhammaṃ imaṃ me paṭivijjhituṃ.
```

<p rend="hangnum">§286.</p>

```
Vāyamanto sampattayācakānaṃ manoramaṃ;
```

```
Kantetvā uttamaṅgañca moḷibhūsanabhūsitaṃ.
```

<p rend="hangnum">§287.</p>

```
Suvañjitāni akkhini uppāṭetvāna lohitaṃ;
```

```
Gaḷato nīhiritvāna bhariyaṃ lāvaṇṇabhāsuraṃ.
```

<p rend="hangnum">§288.</p>

```
Atrajañca dadantena kulavaṃsappadīpakaṃ;
```

```
Dānaṃ nāma na dinnañca natthi sīlaṃ arakkhitaṃ.
```

<p rend="hangnum">§289.</p>

```
Tathāhi saṅkhapālādiattabhāvesu jīvitaṃ;
```

```
Mayā pariccajantena sīlabhedabhayena ca.
```

<p rend="hangnum">§290.</p>

```
Khantivādādike nekaattabhāve apūritā;
```

```
Chejjādiṃ pāpunattena pāramī natthi kāci me.
```

<p rend="hangnum">§291.</p>

```
Tassa me vidhamantassa mārasenaṃ vasundharā;
```

```
Na kampittha ayaṃ pubbenivāsaṃ sarato’pi ca.
```

<p rend="hangnum">§292.</p>

```
Visodhentassa me yāme majjhime dibbalocanaṃ;
```

```
Na kampittha pakampittha pacchime pana yāmake.
```

<p rend="hangnum">§293.</p>

```
Paccayākārañāṇaṃ me tāvade paṭivijjhato;
```

```
Sādhukāraṃ dadantī’ca muñcamānā mahāravaṃ.
```

<p rend="hangnum">§294.</p>

```
Sampuṇṇalāpū viya kañjikāhi,
```

```
Takkehi puṇṇaṃ viya vāṭikā’va;
```

```
Sammakkhito’va’ñjanakehi hattho,
```

```
Vasāhi sampīta pilotikā’va.
```

<p rend="hangnum">§295.</p>

```
Kilesapuñjabbharito kiliṭṭho,
```

```
Rāgena ratto api desaduṭṭho;
```

```
Mohena mūḷho’ti mahabbalena,
```

```
Loko avijjānikarākaro’yaṃ.
```

<p rend="hangnum">§296. <pb ed="O" n="0.0029" /></p>

```
Kinnāma dhammaṃ paṭivijjhate’taṃ,
```

```
Attho hi ko tassi’ti desanāya;
```

```
Evaṃ nirussāhama’gañchi nātho,
```

```
Pajāya dhammāmatapānadāne.
```

<p rend="hangnum">§297.</p>

```
Nicchāretvā mahānādaṃ tato brahmā sahampatī;
```

```
Nassati vata bho loko iti loko vinassati.
```

<p rend="hangnum">§298.</p>

```
Brahmasaṅghaṃ samādāya devasaṅghañca tāvade;
```

```
Lokadhātusate satthu samīpaṃ samupāgato.
```

<p rend="hangnum">§299.</p>

```
Gantvā mahītale jānuṃ nihacca sirasañjaliṃ;
```

```
Paggayha ‘‘bhagavā dhammaṃ desetu’’ itiādinā.
```

<p rend="hangnum">§300.</p>

```
Yācito tena sambuddharavindavadano jino;
```

```
Lokadhātusataṃ buddhacakkhunā’lokayaṃ tadā.
```

<p rend="hangnum">§301.</p>

```
Tasmiṃ apparajakkhādimaccā disvā’ti ettakā;
```

```
Vibhajitvā’tha te satte bhabbābhabbavasena so.
```

<p rend="hangnum">§302.</p>

```
Abhabbe parivajjetvā bhabbe’vā’dāya buddhiyā;
```

```
Upanetu jano’dāni saddhābhājanama’ttano.
```

<p rend="hangnum">§303.</p>

```
Pūressāmī’ti taṃ tassa saddhammāmatadānato;
```

```
Vissajji brahmasaṅghassa vacanāmataraṃsiyo.
```

<p rend="hangnum">§304.</p>

```
Tatojapālodayapabbatodito,
```

```
Mahappabho buddhadivākaro nabhe;
```

```
Maṇippabhāsannibhabhāsurappabho,
```

```
Pamocayaṃ bhāsurabuddharaṃsiyo.
```

<p rend="hangnum">§305.</p>

```
Pamodayanto upakādayo tadā,
```

```
Kamena aṭṭhārasayojanañjasaṃ;
```

```
Atikkamitvāna suphullapādape,
```

```
Vijambhamānāligaṇābhikūjitaṃ.
```

<p rend="hangnum">§306. <pb ed="O" n="0.0030" /></p>

```
Nirantaraṃ nekadijupakūjitaṃ suphrallapaṅkeruha gandhavāsitaṃ gato;
```

```
Yasassī migadāyamuttamaṃ tahiṃ tapassī atha pañcavaggiyā.
```

<p rend="hangnum">§307.</p>

```
Devātidevaṃ tibhavekanāthaṃ,
```

```
Lokantadassiṃ sugataṃ sugattaṃ;
```

```
Disvāna dhīraṃ munisīharājaṃ,
```

```
Kumantaṇaṃ te iti mantayiṃsu.
```

<p rend="hangnum">§308.</p>

```
‘‘Bhutvāna oḷārikaannapānaṃ,
```

```
Suvaṇṇavaṇṇo paripuṇṇakāyo;
```

```
Etā’vuso’yaṃ samaṇo imassa,
```

```
Karoma nā’mhe abhivādanādiṃ.
```

<p rend="hangnum">§309.</p>

```
Ayaṃ visālanvayato sasūto,
```

```
Sambhāvanīyo bhuvi ketubhūto;
```

```
Paṭiggahetuṃ’rahatā’sanaṃ tu,
```

```
Tasmā’sanaṃ’yevi’ti paññapema.’’
```

<p rend="hangnum">§310.</p>

```
Ñatvā’tha bhagavā tesaṃ vitakkaṃ tikkhabuddhiyā;
```

```
Mettānilakadambehi mānaketuṃ padhaṃsayī.
```

<p rend="hangnum">§311.</p>

```
Samatthā nahi saṇṭhātuṃ sakāya katikāya te;
```

```
Akaṃsu lokanāthassa vandanādīni dhīmato.
```

<p rend="hangnum">§312.</p>

```
Buddhabhāvaṃ ajānantā munayo munirājino;
```

```
Āvuso vādato tassa kevalaṃ samudīrayuṃ.
```

<p rend="hangnum">§313.</p>

```
Atha lokavidū lokanātho tesamu‘‘dīratha;
```

```
Āvusovādato neva satthuno’’ samudīrayi.
```

<p rend="hangnum">§314.</p>

```
‘‘Bhikkhave arahaṃ sammā sambuddho’ti tathāgato’’;
```

```
Buddhabhāvaṃ pakāsetvā attano tesamu’ttamo.
```

<p rend="hangnum">§315.</p>

```
Nisinno tehi paññatte dassaneyyuttamāsane;
```

```
Brahmanādena te there sīlabhūsanabhūsite.
```

<p rend="hangnum">§316. <pb ed="O" n="0.0031" /></p>

```
Āmantetvāna brahmānaṃ nekakoṭipurakkhato;
```

```
Dhammacakkaṃ pavattento desanāraṃsinā tadā.
```

<p rend="hangnum">§317.</p>

```
Mohandhakārarāsimpi hantvā loke manoramaṃ;
```

```
Dhammālokaṃ padassetvā veneyyambujabuddhiyā.
```

<p rend="hangnum">§318.</p>

```
Migakānanasaṅkhāto raṇabhūmitale iti;
```

```
Rājā mahānubhāvo’vadhammarājā visārado.
```

<p rend="hangnum">§319.</p>

```
Desanāsiṃ samādāya dhībhujena manoramaṃ;
```

```
Veneyyajanabandhunaṃ mahānatthakaraṃ sadā.
```

<p rend="hangnum">§320.</p>

```
Kilesārī padāḷetvā saddhammajayadundubhiṃ;
```

```
Paharitvāna saddhammajayaketuṃ sudujjayaṃ.
```

<p rend="hangnum">§321.</p>

```
Ussāpetvāna saddhammajayatthuṇuttamaṃ subhaṃ;
```

```
Patiṭṭhāpiya lokekarājā hutvā sivaṅkaro.
```

<p rend="hangnum">§322.</p>

```
Pamocetvāna janataṃ brahāsaṃsārabandhanā;
```

```
Nibbāṇanagaraṃ netukāmo lokahite rato.
```

<p rend="hangnum">§323.</p>

```
Suvaṇṇācalakūṭaṃ’va jaṅgamaṃ cārudassanaṃ;
```

```
Patvo’ruvelagāmiṃ taṃ añjasaṃ’va surañjasaṃ.
```

<p rend="hangnum">§324.</p>

```
Bhaddavaggiyabhūpālakumāre tiṃsamattake;
```

```
Maggattayāmatarasaṃ pāyenvā rasamu’ttamaṃ.
```

<p rend="hangnum">§325.</p>

```
Pabbajjamu’ttamaṃ datvā lokassa’tthāya bhikkhavo;
```

```
Uyyojetvāna sambuddho cārikaṃ carathā’ti te.
```

<p rend="hangnum">§326.</p>

```
Gantvo’ruvelaṃ jaṭilānama’nto-
```

```
Jaṭā ca chetvāna jaṭā bahiddhā;
```

```
Pāpetva aggañjasamu’ttamo te,
```

```
Purakkhato indu’va tārakābhi.
```

<p rend="hangnum">§327.</p>

```
Purakkhato tehi anāsavehi,
```

```
Chabbaṇṇaraṃsābharanuttamehi;
```

```
Disaṅganāyo atisobhayanto,
```

```
Pakkhīnamakkhīni’pi pīṇayanto.
```

<p rend="hangnum">§328. <pb ed="O" n="0.0032" /></p>

```
Dinnaṃ paṭiññaṃ samanussaranto,
```

```
Taṃ bimbisārassa mahāyasassa;
```

```
Mocetukāmo vararājavaṃsaṃ,
```

```
Dhajūpamānassa guṇālayassa.
```

<p rend="hangnum">§329.</p>

```
Sikhaṇḍimaṇḍalāraddhanaccaṃ laṭṭhivanavhayaṃ;
```

```
Uyyānama’gamā nekatarusaṇḍābhimaṇḍitaṃ.
```

<p rend="hangnum">§330.</p>

```
Bimbisāranarindo so’gatabhāvaṃ mahesino;
```

```
Suṇitvā pītipāmojjabhūsanena vibhūsito.
```

<p rend="hangnum">§331.</p>

```
Tamu’yyānu’pagantvāna mahāmaccapurakkhato;
```

```
Satthupādāravindehi sobhayanto siroruhe.
```

<p rend="hangnum">§332.</p>

```
Nisinno bimbisāraṃ taṃ saddhammaamatambunā;
```

```
Devindagīyamānaggavaṇṇo vaṇṇābhirājito.
```

<p rend="hangnum">§333.</p>

```
Devadānavabhogindapūjito so mahāyaso;
```

```
Rammaṃ rājagahaṃ gantvā devindapurasannibhaṃ.
```

<p rend="hangnum">§334.</p>

```
Narindagehaṃ ānīto narindena sarāsabho;
```

```
Bhojanassā’vasānamhi cālayanto mahāmahiṃ.
```

<p rend="hangnum">§335.</p>

```
Patigaṇhiya samphullatarurājavirājitaṃ;
```

```
Rammaṃ veluvanārāmaṃ vilocana rasāyanaṃ.
```

<p rend="hangnum">§336.</p>

```
Sitapulinasamūhacchannabhālaṅkatasmiṃ,
```

```
Surabhikusumagandhākiṇṇamandānilasmiṃ;
```

```
Vividhakamalamālālaṅkatambāsayasmiṃ,
```

```
Vipulavimalatasmiṃ valliyāmaṇḍapasmiṃ.
```

<p rend="hangnum">§337.</p>

```
Suranaramahanīyo cārupādāravindo,
```

```
Vimalakamalanetto kundadantābhirāmo;
```

```
Guṇaratanasamuddo nāthanātho munindo,
```

```
Kaṇakakiraṇasobho somasommānano so.
```

<p rend="hangnum">§338. <pb ed="O" n="0.0033" /></p>

```
Vimalapavarasīlakkhandhavārañca katvā,
```

```
Ruciravarasamādhīkuntamu‘‘ssāpayitvā;
```

```
Tikhiṇatarasubhaggaṃ buddhañāṇorukaṇḍaṃ,
```

```
Viharati bhamayanto kāmama’ggā vihārā.
```

<p rend="hangnum">§339.</p>

```
Tadā suddhodano rājā‘‘putto sambodhimuttamaṃ;
```

```
Patvā pavattasaddhammacakko lokahitāya me.
```

<p rend="hangnum">§340.</p>

```
Rājagahaṃ’ca nissāya ramme veluvane’dhunā;
```

```
Vasatī‘‘ti suṇitvāna buddhabhūtaṃ sakatrajaṃ.
```

<p rend="hangnum">§341.</p>

```
Daṭṭhukāmo navakkhattuṃ navāmacce mahesino;
```

```
Navayodhasahassehi saddhiṃ pesesi santikaṃ.
```

<p rend="hangnum">§342.</p>

```
Gantvā te dhammarājassa sutvā’nopamadesanaṃ;
```

```
Uttamatthaṃ labhitvāna sāsanampi napesayuṃ.
```

<p rend="hangnum">§343.</p>

```
Tesve’kampi apassanto kāludāyiṃ subhāratiṃ;
```

```
Āmantetvā mahāmaccaṃ pabbajjābhirataṃ sadā.
```

<p rend="hangnum">§344.</p>

```
‘‘Sugattaratanaṃ netvā mama nettarasāyanaṃ;
```

```
Yena kenacu’pāyena karohī’’ti tama’bravī.
```

<p rend="hangnum">§345.</p>

```
Atha yodhasahassena tampi pesesi so’pi ca;
```

```
Gantvā sapariso satthu sutvā sundaradesanaṃ.
```

<p rend="hangnum">§346.</p>

```
Arahattañjasaṃ patvā pabbajitvā narāsabhaṃ;
```

```
Namassanto sa sambuddhaṃ paggayha sirasañjaliṃ.
```

<p rend="hangnum">§347.</p>

```
‘‘Vasantakālajjanītātirattavaṇṇābhirāmaṅkurapallavāni;
```

```
Sunīlavaṇṇujjalapattayuttā sākhāsahassāni manoramāni.
```

<p rend="hangnum">§348.</p>

```
Visiṭṭhagandhākulaphāliphullanānāvicittāni mahīruhāni;
```

```
Sucittanānāmigapakkhisaṅghasaṅgīyamānuttamakānanāni.
```

<p rend="hangnum">§349. <pb ed="O" n="0.0034" /></p>

```
Sunīlasātodakapūritāni sunādikādambakadambakāni;
```

```
Sugandhendīvarakallahārā ravindarattambujabhūsitāni.
```

<p rend="hangnum">§350.</p>

```
Tīrantare jātadumesu pupphakiñjakkharājīhi virājitāni;
```

```
Muttātisetāmalasekatāni rammāni nekāni jalāsayāni.
```

<p rend="hangnum">§351.</p>

```
Manuññaveḷuriyakañcukānivaguṇṭhitāni’ca susaddalehi;
```

```
Sunīlabhūtāni mahītalāni nabhāni mandānila saṅkulāni.
```

<p rend="hangnum">§352.</p>

```
Anantabhogehi janehi phītaṃ,
```

```
Surājadhāniṃ kapiḷābhidhāniṃ;
```

```
Gantuṃ bhadante samayo’’tiādiṃ,
```

```
Saṃvaṇṇi vaṇṇaṃ gamanañjasassa.
```

<p rend="hangnum">§353.</p>

```
Suvaṇṇanaṃ taṃ sugato suṇitvā,
```

```
‘‘Vaṇṇesi vaṇṇaṃ gamanassu’dāyi;
```

```
Kinnū‘‘ti bhāsittha tato udāyi,
```

```
Kathesi’daṃ tassa sivaṅkarassa.
```

<p rend="hangnum">§354.</p>

```
‘‘Bhante pitā dassanami’cchate te,
```

```
Suddhodano rājavaro yasassī;
```

```
Tathāgato lokahitekanātho,
```

```
Karotu saññātakasaṅgahanti.’’
```

<p rend="hangnum">§355.</p>

```
Suṇitvā madhuraṃ tassa giraṃ lokahite rato;
```

```
‘‘Sādhu’dāyi karissāmi ñātakānanti saṅgahaṃ.’’
```

<p rend="hangnum">§356.</p>

```
Jaṅgamo hemamerū’va rattakambalalaṅkato;
```

```
Vimalo puṇṇacando’va tārakāparivārito.
```

<p rend="hangnum">§357.</p>

```
Saddhiṃ vīsasahassehi santacittehi tādihi;
```

```
Gacchanto sirisampanno añjase saṭṭhiyojane.
```

<p rend="hangnum">§358. <pb ed="O" n="0.0035" /></p>

```
Dine dine vasitvāna yojane yojane jino;
```

```
Dvīhi māsehi sampatto buddho jātapuraṃ varaṃ.
```

<p rend="hangnum">§359.</p>

```
Buddhaṃ visuddhakamalānanasobhamānaṃ,
```

```
Bālaṃsumālisatabhānusamānabhānuṃ;
```

```
Cakkaṅkitorucaraṇaṃ caraṇādhivāsaṃ,
```

```
Lokattayekasaraṇaṃ araṇaggakāyaṃ.
```

<p rend="hangnum">§360.</p>

```
Sampuṇṇahemaghaṭatoraṇadhūmagandha,
```

```
Mālehi veṇupaṇavādihi dundubhīhi;
```

```
Cittehi chattadhajacāmaravījanīhi,
```

```
Suddhodanādivanipā abhipūjayiṃsū.
```

<p rend="hangnum">§361.</p>

```
Susajjitaṃ puraṃ patvā munindo taṃ manoramaṃ;
```

```
Sugandhipupphakiñjakkhālaṅkatorutalākulaṃ.
```

<p rend="hangnum">§362.</p>

```
Suphullajalajākiṇṇa acchodakajalālayaṃ;
```

```
Mayūramaṇḍalāraddha raṅgehi ca virājitaṃ.
```

<p rend="hangnum">§363.</p>

```
Cārucaṅkamapāsāda latāmaṇḍapamaṇḍitaṃ;
```

```
Pāvekkhi pavaro rammaṃ nigrodhārāmamuttamaṃ.
```

<p rend="hangnum">§364.</p>

```
‘‘Amhākame’sasiddhattho putto natto’ti’’ādinā;
```

```
Cintayitvāna sañjātamānasatthaddhasākiyā.
```

<p rend="hangnum">§365.</p>

```
Dahare dahare rāja kumāre idama’bravuṃ;
```

```
‘‘Tumhe vandatha siddhatthaṃ navandāma mayanti taṃ.’’
```

<p rend="hangnum">§366.</p>

```
Idaṃ vatvā nisīdiṃsu katvā te purato tato;
```

```
Adantadamako danto tilokekavilocano.
```

<p rend="hangnum">§367.</p>

```
Tesaṃ ajjhāsayaṃ ñatvā ‘‘na maṃ vandanti ñātayo;
```

```
Handa vandāpayissāmi’dāni nesanti’’ tāvade.
```

<p rend="hangnum">§368.</p>

```
Abhiññā pādakajjhānaṃ samāpajjitvā jhānato;
```

```
Vuṭṭhāya hemahaṃso’va hemavaṇṇo pabhaṅkaro.
```

<p rend="hangnum">§369. <pb ed="O" n="0.0036" /></p>

```
Abbhuggantvā nabhaṃ sabbasattanettarasāyanaṃ;
```

```
Gaṇḍambarukkhamūlasmiṃ pāṭihāriyasannibhaṃ.
```

<p rend="hangnum">§370.</p>

```
Asādhāraṇama’ññesaṃ pāṭihāriyamu’ttamaṃ;
```

```
Ramanīyatare tasmiṃ akāsi munipuṅgavo.
```

<p rend="hangnum">§371.</p>

```
Disvā tama’bbhutaṃ rājā suddhodanonarāsabho;
```

```
Sañjātapītipāmojjo sakyavaṃsekanāyako.
```

<p rend="hangnum">§372.</p>

```
Satthupādāravindehi sake cārusiroruhe;
```

```
Bhūsite’kāsi te sabbe sākiya’ akaruṃ tathā.
```

<p rend="hangnum">§373.</p>

```
Dhīro pokkharavassassa avasāne manoramaṃ;
```

```
Dhammavassaṃ pavassetvā sattacittāvanuggataṃ.
```

<p rend="hangnum">§374.</p>

```
Mahāmoharajaṃ hantvā sasaṅgho dutiye dine;
```

```
Pavekkhi sapadānena piṇḍāya puramu’ttamaṃ.
```

<p rend="hangnum">§375.</p>

```
Tassa pādāravindāni’ravindāni anekadhā;
```

```
Uggantvā patigaṇhiṃsu akkantakkantaṭhānato.
```

<p rend="hangnum">§376.</p>

```
Dehajotikadambehi gopuraṭṭālamandirā;
```

```
Piñjarattaṃ gatā tasmiṃ pākārappabhūti tadā.
```

<p rend="hangnum">§377.</p>

```
Carantaṃ pavisitvāna piṇḍāya puravīthiyaṃ;
```

```
Lokālokakaraṃ vīraṃ santaṃ dantaṃ pabhaṅkaraṃ.
```

<p rend="hangnum">§378.</p>

```
Pasādajanake ramme pāsāde sā yasodharā;
```

```
Sīhapañjarato disvā ṭhitā pemaparāyaṇā.
```

<p rend="hangnum">§379.</p>

```
Bhūsane maṇiraṃsīhi bhāsuraṃ rāhulaṃ varaṃ;
```

```
Āmantetvā padassetvā ‘‘tuyhame’so pitā’’ti taṃ.
```

<p rend="hangnum">§380.</p>

```
Niketamu’pasaṅkamma suddhodanayasassino;
```

```
Vanditvā tama’nekāhi itthīhi parivāritā.
```

<p rend="hangnum">§381.</p>

```
‘‘Deva devindalīlāya putto te’dha pure pure;
```

```
Caritvā carate’dāni piṇḍāyā’ti ghare ghare’’.
```

<p rend="hangnum">§382. <pb ed="O" n="0.0037" /></p>

```
Pavedesi pavedetvā’gamā mandirama’ttano;
```

```
Ānandajalasandoha pūrito’rucilocanā.
```

<p rend="hangnum">§383.</p>

```
Tato sesanarindānaṃ indo indova laṅkato;
```

```
Kampamāno pagantvāna vegena jinasantikaṃ.
```

<p rend="hangnum">§384.</p>

```
‘‘Sakyapuṅgava te ne’sa vaṃso mā cara mā cara;
```

```
Vaṃse putte’karājā’pi na piṇḍāya carī pure.’’
```

<p rend="hangnum">§385.</p>

```
Iti vutte narindena munindo guṇasekharo;
```

```
‘‘Tuyhame’so mahārāja vaṃso mayhaṃ pana’nvayo.
```

<p rend="hangnum">§386.</p>

```
Buddhavaṃso’’ti sambuddhavaṃsaṃ tassa pakāsayī;
```

```
Atho tasmiṃ ṭhitoyeva desento dhammamu’ttariṃ.
```

<p rend="hangnum">§387.</p>

```
‘‘Uttiṭṭhe nappamajjeyya dhammami’’ccādimu’ttamaṃ;
```

```
Gāthaṃ manoramaṃ vatvā sotūnaṃ sivamā’vahaṃ.
```

<p rend="hangnum">§388.</p>

```
Dassanaggarasaṃ datvā santappetvā tamu’ttamo;
```

```
Tenā’bhiyācito tassa niketaṃ samupāgato.
```

<p rend="hangnum">§389.</p>

```
Saddhiṃ visasahassehi tādīhi dipaduttamaṃ;
```

```
Madhurodanapānena santappetvā mahīpati.
```

<p rend="hangnum">§390.</p>

```
Cuḷāmaṇīmarīcīhi piñjarañjalikehi taṃ;
```

```
Rājuhi saha vanditvā nisīdi jinasantike.
```

<p rend="hangnum">§391.</p>

```
Tā’pi nekasatā gantvā sundarā rājasundarī;
```

```
Narindena anuññātā nisidiṃsu tahiṃ tadā.
```

<p rend="hangnum">§392.</p>

```
Desetvā madhuraṃ dhammaṃ tilokatilako jino;
```

```
Ahampa’jja na gaccheyyaṃ save bimbāya mandiraṃ.
```

<p rend="hangnum">§393.</p>

```
Dayāya hadayaṃ tassā phāleyyā’ti dayālayo;
```

```
Sāvakaggayugaṃ gayha mandiraṃ pitarā gato.
```

<p rend="hangnum">§394.</p>

```
Nisīdi pavisitvāna buddho buddhāsane tahiṃ;
```

```
Chabbaṇṇaraṃsijālehi bhāsuranto’va bhānumā.
```

<p rend="hangnum">§395. <pb ed="O" n="0.0038" /></p>

```
Manosilācuṇṇasamānadehamarīvijālehi virājamānā;
```

```
Pakampitā hemalatā’va bimbā bimbadharā satthu samīpa’māga.
```

<p rend="hangnum">§396.</p>

```
Satthu pādesu samphassasītaluttamavārinā;
```

```
Nibbāpesi mahāsokapāvakaṃ hadayindhane.
```

<p rend="hangnum">§397.</p>

```
Rājā satthu pavedesi bimbāyā’ti bahuṃ guṇaṃ;
```

```
Munindo’pi pakāsesi candakiṇṇarajātakaṃ.
```

<p rend="hangnum">§398.</p>

```
Tadā nandakumārassa sampatte maṅgalattaye;
```

```
Vivāho abhiseko ca iti gehappavesanaṃ.
```

<p rend="hangnum">§399.</p>

```
Maṅgalānaṃ pureyeva pabbājesi pabhaṅkaro;
```

```
Anicchantaṃ’va netvā taṃ ārāmaṃ rammamuttamaṃ.
```

<p rend="hangnum">§400.</p>

```
Attānama’nugacchantaṃ dāyajjatthaṃ sakatrajaṃ;
```

```
Kumāraṃ rāhulaṃ cā’pi kumārābharaṇujjalaṃ.
```

<p rend="hangnum">§401.</p>

```
‘‘Sukhā’va chāyā te me’’ti uggirantaṃ giraṃ piyaṃ;
```

```
‘‘Dāyajjaṃ me dadāhī’ti dāyajjaṃ me dadāhi ca’’.
```

<p rend="hangnum">§402.</p>

```
Ārāmameva netvāna pabbājesi niruttaraṃ;
```

```
Saddhammaratanaṃ datvā dāyajjaṃ tassa dhīmato.
```

<p rend="hangnum">§403.</p>

```
Nikkhamma tamhā sugataṃsumāli tahiṃ jantusaroruhāni;
```

```
Saddhammaraṃsīhi vikāsayanto upāgato rājagahaṃ punā’pi.
```

<p rend="hangnum">§404.</p>

```
Kusumākula sundaratarupavane padumuppala bhāsurasaranikare;
```

```
Puthucaṅkamamaṇḍitasitasikate subhasītavane viharati sugato.
```

<p rend="hangnum">§405.</p>

```
Tadā sudattavhayaseṭṭhiseṭṭho,
```

```
Bahūhi bhaṇḍaṃ sakaṭehi gayha;
```

```
Sāvatthito rājagahe manuññe,
```

```
Sahāyaseṭṭhissa gharū’pagantvā.
```

<p rend="hangnum">§406. <pb ed="O" n="0.0039" /></p>

```
Tene’va vutto subhagena buddho,
```

```
Jāto’ti loke dipadānamindo;
```

```
Sañjātapītīhi udaggacitto,
```

```
Rattiṃ pabhātaṃ iti maññamāno.
```

<p rend="hangnum">§407.</p>

```
Nikkhamma tamhā vigatandhakāre,
```

```
Devānubhāvena mahāpathamhi;
```

```
Gantvāna taṃ sītavanaṃ surammaṃ,
```

```
Sampuṇṇa candaṃ’va virājamānaṃ.
```

<p rend="hangnum">§408.</p>

```
Taṃ dīparukkhaṃ viya pajjalantaṃ,
```

```
Vilocanānandakaraṃ mahesiṃ;
```

```
Disvāna tassu’ttamapādarāgaṃ,
```

```
Paṭiggahetvā sirasā sudhīmā.
```

<p rend="hangnum">§409.</p>

```
Gambhīraṃ nipuṇaṃ dhammaṃ suṇitvā vimalaṃ varaṃ;
```

```
Sotāpattiphala’mpatvā sahassanaya maṇḍitaṃ.
```

<p rend="hangnum">§410.</p>

```
Nimantetvāna sambuddhaṃ sasaṅghaṃ lokanāyakaṃ;
```

```
Vaṇṇagandharasūpetaṃ datvā dānaṃ sukhāvahaṃ.
```

<p rend="hangnum">§411.</p>

```
Satthu āgamanatthāya sāvatthinagaraṃ varaṃ;
```

```
Paṭiññaṃ so gahetvāna gacchanto antarāpathe.
```

<p rend="hangnum">§412.</p>

```
Yojane yojane vāru cittakammasamujjale;
```

```
Vihāre pavare datvā kārāpetvā bahuṃ dhanaṃ.
```

<p rend="hangnum">§413.</p>

```
Sāvatthiṃ puna’rāgantvā pāsādasatamaṇḍitaṃ;
```

```
Toraṇaṅghikapākāragopurādivirājitaṃ.
```

<p rend="hangnum">§414.</p>

```
Puraṃ apahasantaṃ’va devindassā’pi sabbadā;
```

```
Sabbasampattisampannaṃ naccagītādisobhitaṃ.
```

<p rend="hangnum">§415.</p>

```
Kasmiṃ so vihareyyā’ti bhagavā lokanāyako;
```

```
Samantānuvilokento vihārārahabhūmikaṃ.
```

<p rend="hangnum">§416. <pb ed="O" n="0.0040" /></p>

```
Jetarājakumārassa uyyānaṃ nandanopamaṃ;
```

```
Chāyūdakādisampannaṃ bhūmibhāgaṃ udikkhiya.
```

<p rend="hangnum">§417.</p>

```
Hiraññakoṭisanthāravasene’va mahāyaso;
```

```
Kiṇitvā pavare tamhi narāmaramanohare.
```

<p rend="hangnum">§418.</p>

```
Niccaṃ kiṅkiṇijālanādaruciraṃ siṅgīva siṅgākulaṃ,
```

```
Rammaṃnekamaṇīhi channachadanaṃ āmuttamuttāvaliṃ;
```

```
Nānārāgavitāna bhāsurataraṃ pupphādinā’laṅkata,
```

```
Citraṃ gandhakuṭiṃ varaṃ suvipulaṃ kāresi bhūsekharaṃ.
```

<p rend="hangnum">§419.</p>

```
Jinatrajānampi visālamālayaṃ,
```

```
Vitānanānāsayanāsanujjalaṃ;
```

```
Sumaṇḍitaṃ maṇḍapavaṅkamādinā,
```

```
Vilumpamānaṃ manalocanaṃ sadā.
```

<p rend="hangnum">§420.</p>

```
Athāpi saṇhāmalasetavālukaṃ,
```

```
Savedikācāruvisālamālakaṃ;
```

```
Jalāsayaṃ sāta’tisītalodakaṃ,
```

```
Sugandhisogandhikapaṅkajākulaṃ.
```

<p rend="hangnum">§421.</p>

```
Suphullasālāsanasoganāga,
```

```
Punnāgapūgādivirājamānaṃ;
```

```
Manoramaṃ jetavanābhidhānaṃ,
```

```
Kārāpayī seṭṭhi vihāraseṭṭhaṃ.
```

<p rend="hangnum">§422.</p>

```
Visālakelāsadharādharuttamā-
```

```
Bhirāmapākāraphanindagopito;
```

```
Janassa sabbābhimanatthasādhako,
```

```
Vihāracintāmaṇi so virājite.
```

<p rend="hangnum">§423.</p>

```
Tato āgamanatthāya munindaṃ nāthapiṇḍiko;
```

```
Dūtaṃ pāhesi so satthā sutvā dūtassa sāsanaṃ.
```

<p rend="hangnum">§424.</p>

```
Mahatā bhikkhusaṅghena tadā tamhā purakkhato;
```

```
Nikkhamitvā’nupubbena patto sāvatthimuttamaṃ.
```

<p rend="hangnum">§425. <pb ed="O" n="0.0041" /></p>

```
Samujjalāni nekāni dhajānādāya sundarā;
```

```
Kumārā purato satthu nikkhamiṃsu surā yathā.
```

<p rend="hangnum">§426.</p>

```
Nikkhamiṃsu tato tesaṃ pacchato taruṇaṅganā;
```

```
Cārupuṇṇaghaṭādāya devakaññā yathā tathā.
```

<p rend="hangnum">§427.</p>

```
Puṇṇapātiṃ gahetvāna seṭṭhino bhariyā tathā;
```

```
Saddhiṃ nekasatitthihi nekālaṅkāralaṅkatā.
```

<p rend="hangnum">§428.</p>

```
Mahāseṭṭhi mahāseṭṭhisatehi saha nāyakaṃ;
```

```
Abbhuggañchi mahāvīraṃ pūjito tehi nekadhā.
```

<p rend="hangnum">§429.</p>

```
Chabbaṇṇaraṃsīhi manoramehi,
```

```
Puraṃ varaṃ piñjaravaṇṇabhāvaṃ;
```

```
Nento munindo sugato sugatto,
```

```
Upāvisī jetavanaṃ vihāraṃ.
```

<p rend="hangnum">§430.</p>

```
Cātuddisassa saṅghassa sambuddhapamukhassa’haṃ;
```

```
Imaṃ dammi vihāranti satthu cārukarambuje.
```

<p rend="hangnum">§431.</p>

```
Sugandhavāsitaṃ vāriṃ hemabhiṅkārato varaṃ;
```

```
Ākiritvā adā rammaṃ vihāraṃ cārudassanaṃ.
```

<p rend="hangnum">§432.</p>

```
Surammaṃ vihāraṃ paṭiggayaha seṭṭhaṃ,
```

```
Anagghe vicittāsanasmiṃ nisinno;
```

```
Janindānamindo tilokekanetto,
```

```
Tilokappasādāvahaṃ taṃ manuññaṃ.
```

<p rend="hangnum">§433.</p>

```
Udārānisaṃsaṃ vihārappadāne,
```

```
Anāthappadānena nāthassa tassa;
```

```
Sudattābhidhānassa seṭṭhissa satthā,
```

```
Yasassī hitesī mahesī adesī.
```

<p rend="hangnum">§434.</p>

```
Udārānisaṃsaṃ vihārappadāne,
```

```
Kathetuṃ samattho vinā bhūripaññaṃ;
```

```
Tilokekanāthaṃ naro kosi yutto,
```

```
Mukhānaṃ sahassehi nekehi cā’pi.
```

<p rend="hangnum">§435. <pb ed="O" n="0.0042" /></p>

```
Iti vipulayaso so tassa dhammaṃ kathetvā,
```

```
Api sakalajanānaṃ mānase tosayanto;
```

```
Paramamadhuranādaṃ dhammabheriṃ mahantaṃ,
```

```
Viharati paharanto tattha tatthūpagantvā.
```

<p rend="hangnum">§436.</p>

```
Evaṃ tilokahitadena mahādayena,
```

```
Lokuttamena paribhuttapadesapantiṃ;
```

```
Niccaṃsurāsuramahoragarakkhasādi,
```

```
Sampūjitaṃ ahami’dāni nidassasissaṃ.
```

<p rend="hangnum">§437.</p>

```
Saddhammaraṃsinikarehi jinaṃsumāli,
```

```
Veneyyapaṅkajavanāni vikāsayanto;
```

```
Vāsaṃ akāsi pavaro paṭhamamhi vasse,
```

```
Bārāṇasimhi nagare migakānanamhi.
```

<p rend="hangnum">§438.</p>

```
Nānāppakāraratanāpaṇapantivīthi,
```

```
Ramme pure pavararājagahābhidhāne;
```

```
Vāsaṃ akāsi dutiye tatiye catutthe,
```

```
Vassepi kantataraveluvaneva nātho.
```

<p rend="hangnum">§439.</p>

```
Bhūpālamoḷimaṇiraṃsivirājamānaṃ,
```

```
Vesālināmaviditaṃ nagaraṃ surammaṃ;
```

```
Nissāya sakyamunikesari pañcamamhī,
```

```
Vassamhi vāsamakarittha mahāvanasmiṃ.
```

<p rend="hangnum">§440.</p>

```
Phullātinīlavimaluppalacārunetto,
```

```
Siṃgīsamānatanujotihi jotamāno;
```

```
Buddho anantaguṇasannidhi chaṭṭhavasse,
```

```
Vāsaṃ akā vipulamaṅkula pabbatasmiṃ.
```

<p rend="hangnum">§441.</p>

```
Gambhīraduddasataraṃ madhuraṃ marūnaṃ,
```

```
Desetva dhammamatulo sirisannivāso;
```

```
Devindasītalavisālasilāsanasmiṃ,
```

```
Vassamhi vāsama’karī muni sattamamhi.
```

<p rend="hangnum">§442. <pb ed="O" n="0.0043" /></p>

```
Phullāravindacaraṇo caraṇādhivāso,
```

```
So suṃsumāragirināmadharādharamhi;
```

```
Vāsaṃ akā paramamāraji aṭṭhamasmiṃ,
```

```
Vassamhi kantarabhesakalāvanamhi.
```

<p rend="hangnum">§443.</p>

```
Nānāmatātibahutitthiyasappadappaṃ,
```

```
Hantvā tilokatilako navamamhi vasse;
```

```
Vāsaṃ akāsi rucire atidassanīye,
```

```
Kosambisimbalivane jinapakkhirājā.
```

<p rend="hangnum">§444.</p>

```
Tesaṃ mahantakalahaṃ samituṃ yatīnaṃ,
```

```
Nissāya vāraṇavaraṃ dasamamhi vasse;
```

```
Pupphābhikiṇṇavipulāmalakānanasmiṃ,
```

```
Vāsaṃ akā munivaro varapāraleyyo.
```

<p rend="hangnum">§445.</p>

```
Dhammāmatena janataṃ ajarāmarattaṃ,
```

```
Nento vilocanamanoharasuddhadanto;
```

```
Nālābhidhānadijagāmavare munindo,
```

```
Vāsaṃ akā amitabuddhi dasekavasse.
```

<p rend="hangnum">§446.</p>

```
Verañja cārudijagāmasamīpabhūte,
```

```
Ārāmake surabhipupphaphalābhirāme;
```

```
Sabbaññu sakyamuni bārasamamhi vasse,
```

```
Vāsaṃ akāsi pucimandadumindamūle.
```

<p rend="hangnum">§447.</p>

```
Phullāravindavadano racicārusobho,
```

```
Lokassa atthacariyāya dayādhivāso;
```

```
Vāsaṃ akā ruciracāliyapabbatasmiṃ,
```

```
Vīro tilokagaru terasamamhi vasse.
```

<p rend="hangnum">§448.</p>

```
Bandhūkapupphasamapādakarābhirāmo,
```

```
Dhammissaro pavarajetavane suramme;
```

```
Dhīro mahiddhi muni cuddasamamhi vasse,
```

```
Vāsaṃ akā sakalasattahitesu yutto.
```

<p rend="hangnum">§449. <pb ed="O" n="0.0044" /></p>

```
Veneyyabandhuvanarāgagaje vihantvā,
```

```
Vassamhi pañcadasame munisīharājā;
```

```
Vāsaṃ akā kapilavatthudharādharoru,
```

```
Nigrodharāmaramaṇīyamaṇigguhāyaṃ.
```

<p rend="hangnum">§450.</p>

```
Yakkhampi kakkhalataraṃ suvinītabhāvaṃ,
```

```
Netvā pure varatamālavakābhidhāne;
```

```
Vasmamhi vāsamakarī dasachaṭṭhamamhi,
```

```
Nento janaṃ bahutarampi ca santimaggaṃ.
```

<p rend="hangnum">§451.</p>

```
Pākāragopuraniketanatoraṇādi,
```

```
Nettābhirāmavararājagahe mahesi;
```

```
Vāsaṃ akānadhivaro dasasattamamhi,
```

```
Vassamhi patthayaso bhuvanattayasmiṃ.
```

<p rend="hangnum">§452.</p>

```
Dhammosadhena madhurena sukhāvahena,
```

```
Lokassa ghoratararāgarajaṃ vihantvā;
```

```
Vassamhi vāsamakarī dasaaṭṭhamasmiṃ,
```

```
Aṅgīraso pavaracāliyapabbatasmiṃ.
```

<p rend="hangnum">§453.</p>

```
Venayyabandhujanamoharipuṃ uḷāraṃ,
```

```
Hantvāna dhammaasinā varadhammarājā;
```

```
Ekūnavīsatimake puna tattha vasse,
```

```
Vāsaṃ akā madhurabhārati lokanātho.
```

<p rend="hangnum">§454.</p>

```
Suddhāsayo pavararājagahe vicitte,
```

```
Vāsaṃ akāsi samavīsatimamhi vasse;
```

```
Lokassa atthacaraṇe subhakapparukkho,
```

```
Cintāmaṇippavarabhaddaghaṭo munindo.
```

<p rend="hangnum">§455.</p>

```
Evaṃ tilokamahito anibaddhavāsaṃ,
```

```
Katvā carampaṭhamabodhiyudārapañño;
```

```
Chabbaṇṇaraṃsisamupetavicittadeho,
```

```
Lokekabandhu bhagavā avasesakāle.
```

<p rend="hangnum">§456. <pb ed="O" n="0.0045" /></p>

```
Sāvatthiyaṃ pavarajetavane ca ramme,
```

```
Dibbālaye ca samalaṅkatapubbarāme;
```

```
Vāsaṃ akāsi muni vīsatipañcavasse,
```

```
Lokābhivuddhinirato sukhasannivāso.
```

<p rend="hangnum">§457.</p>

```
Iti amitadayo yo pañcatāḷīsavasse,
```

```
Manujamanavanasmiṃ jātarāgaggirāsiṃ;
```

```
Paramamadhuradhammambuhi nibbāpayanto,
```

```
Avasi samunimegho lokasantiṃ karotu!
```

<p rend="hangnum">§458.</p>

```
Paññāvaraṅganā mayhaṃ sañjātā manamandire;
```

```
Tosayantī sabbajanaṃ vuddhiṃ gacchatu sabbadā.
```

<p rend="hangnum">§459.</p>

```
Citaṃ yaṃ racayantena jinassa caritaṃ mayā;
```

```
Puññaṃ tassānubhāvena sampatto tusitālayaṃ.
```

<p rend="hangnum">§460.</p>

```
Metteyyalokanāthassa suṇanto dhammadesanaṃ;
```

```
Tena saddhiṃ ciraṃ kālaṃ vindanto mahatiṃ siriṃ.
```

<p rend="hangnum">§461.</p>

```
Buddhe jāte mahāsattoramme ketumanīpure;
```

```
Rājavaṃse janītvāna tihetupaṭisandhiko.
```

<p rend="hangnum">§462.</p>

```
Civaraṃ piṇḍapātañca anagghaṃ vipulaṃ varaṃ;
```

```
Senāsanañca bhesajjaṃ datvā tassa mahesino.
```

<p rend="hangnum">§463.</p>

```
Sāsane pabbajitvāna jotento tamanuttaraṃ;
```

```
Iddhimā satimā sammā dhārento piṭakattayaṃ.
```

<p rend="hangnum">§464.</p>

```
Vyākato tena buddho yaṃ hessatīti anāgate;
```

```
Uppannuppannabuddhānaṃ dānaṃ datvā sukhāvahaṃ.
```

<p rend="hangnum">§465.</p>

```
Saṃsāre saṃsaranto hi kapparukkho ca pāṇinaṃ;
```

```
Icchiticchitamannādiṃ dadanto madhuraṃ caraṃ.
```

<p rend="hangnum">§466.</p>

```
Maṃsalohitanettādiṃ dadaṃ cittasamāhito;
```

```
Sīlanekkhammapaññādiṃ pūrento sabbapāramiṃ.
```

<p rend="hangnum">§467. <pb ed="O" n="0.0046" /></p>

```
Pāramisikharaṃ patvā buddho hutvā anuttaro;
```

```
Desetvā madhuraṃ dhammaṃ jantūnaṃ sivamāvahaṃ.
```

<p rend="hangnum">§468.</p>

```
Sabbaṃ sadevakaṃ lokaṃ brahāsaṃsārabandhanā;
```

```
Mocayitvā varaṃ khemaṃ pāpuṇyeṃ sivaṃ puraṃ.
```

<p rend="hangnum">§469.</p>

```
Laṅkālaṅkāra bhūtena bhūpālanvayaketunā;
```

```
Vijayabāhunā raññā sakanāmena kārite.
```

<p rend="hangnum">§470.</p>

```
Satoyāsayapākāra gopurādivirājite;
```

```
Pariveṇavare ramme vasatā santavuttinā.
```

<p rend="hangnum">§471.</p>

```
Medhaṅkarābhidhānena dayāvāsena dhīmatā;
```

```
Therena racitaṃ etaṃ sabbha saṃsevitaṃ sadā.
```

<p rend="hangnum">§472.</p>

```
Bhave bhave’dha gāthānaṃ tesattati catussataṃ;
```

```
Ganthato pañcapaññāsā-dhikaṃ pañcasataṃ iti.
```
