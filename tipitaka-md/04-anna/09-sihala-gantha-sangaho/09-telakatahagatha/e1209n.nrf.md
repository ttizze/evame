### Telakaṭāhagāthā <pb ed="O" n="0.0001" />

Namo tassa bhagavato arahato sammāsambuddhassa

<p rend="hangnum">§1.</p>

```
Laṃkissaro jayatu vāraṇarājagāmī
```

```
Bhogindabhoga rucirāyata pīṇa bāhu,
```

```
Sādhupacāranirato guṇasannivāso
```

```
Dhamme ṭhito vīgatakodhamadāvalepo;
```

<p rend="hangnum">§2.</p>

```
Yo sabbalokamahito karuṇādhivāso
```

```
Mokkhākaro ravikulambara puṇṇa cando,
```

```
Ñeyyodadhiṃ suvipulaṃ sakalaṃ vibuddho
```

```
Lokuttamaṃ namatha taṃ sirasā munindaṃ;
```

<p rend="hangnum">§3.</p>

```
Sopānamālamamalaṃ tidasālayassa
```

```
Saṃsāra sāgarasamuttaraṇāya setuṃ,
```

```
Sabbāgatībhaya vivajjita khema maggaṃ
```

```
Dhammaṃ namassatha sadā muninā paṇītaṃ;
```

<p rend="hangnum">§4. <pb ed="O" n="0.0002" /></p>

```
Deyyaṃ tadappamapi yattha pasanna cittā
```

```
Datvā narā phalamuḷārataraṃ labhante,
```

```
Taṃ sabbadā dasabalenapi suppasatthaṃ
```

```
Saṅghaṃ namassatha sadāmitapuññakhettaṃ;
```

<p rend="hangnum">§5.</p>

```
Tejo balena mahatā ratanattayassa
```

```
Lokattayaṃ samadhigacchati yena mokkhaṃ,
```

```
Rakkhā na catthi ca samā ratanattayassa
```

```
Tasmā sadā bhajatha taṃ ratanattayaṃ bho;
```

<p rend="hangnum">§6.</p>

```
Laṃkissaro parahitekarato nirāso
```

```
Rattimpi jāgararato karuṇādhivāso,
```

```
Lokaṃ vibodhayati lokahitāya kāmaṃ
```

```
Dhammaṃ samācaratha jāgariyānuyuttā;
```

<p rend="hangnum">§7. <pb ed="O" n="0.0003" /></p>

```
Sattopakāra niratā kusale sahāyā
```

```
Bho dullabhā bhuvi narā vihatappamādā,
```

```
Laṃkādhipaṃ guṇadhanaṃ kusale sahāyaṃ
```

```
Āgamma saṃcaratha dhammamalaṃ pamādaṃ;
```

<p rend="hangnum">§8.</p>

```
Dhammo tiloka saraṇo paramo rasānaṃ
```

```
Dhammo mahaggharatano ratanesu loke,
```

```
Dhammo bhave tibhavadukkha vināsahetu
```

```
Dhammaṃ samācaratha jāgariyānuyuttā;
```

<p rend="hangnum">§9.</p>

```
Niddaṃ vinodayatha bhāvayathappameyyaṃ
```

```
Dukkhaṃ aniccampi ceha anattatañca,
```

```
Dehe ratiṃ jahatha ja jajjarabhājanābho
```

```
Dhammaṃ samācaratha jāgariyānuyuttā;
```

<p rend="hangnum">§10. <pb ed="O" n="0.0004" /></p>

```
Okāsa majja mama natthi suve karissaṃ
```

```
Dhammaṃ itīhalasatā kusalappayoge,
```

```
Nā’laṃ tiyaddhasu tathā bhuvanattaye ca
```

```
Kāmaṃ na catthi manujo maraṇā pamutto;
```

<p rend="hangnum">§11.</p>

```
Khitto yathā nabhasi kenacideva leḍḍu
```

```
Bhūmiṃ samāpatti bhāratayā khaṇena,
```

```
Jātattameva khalu kāraṇamekamatra
```

```
Lokaṃ sadā nanu dhuvaṃ maraṇāya gantuṃ;
```

<p rend="hangnum">§12.</p>

```
Kāmaṃ narassa patato girimuddhanāto
```

```
Majjhe na kiñci bhayanissaraṇāya hetu,
```

```
Kāmaṃ vajanti maraṇaṃ tibhavesu sattā
```

```
Bhoge ratiṃ pajahathāpi ca jīvite ca;
```

<p rend="hangnum">§13. <pb ed="O" n="0.0005" /></p>

```
Kāmaṃ patanti mahiyā khalu vassadhārā
```

```
Vijjullatā vitatamegha mukhā pamuttā,
```

```
Evaṃ narā maraṇabhīma papātamajjhe
```

```
Kāmaṃ patanti nahi koci bhavesu nicco;
```

<p rend="hangnum">§14.</p>

```
Velātaṭe paṭutaroru taraṃgamālā
```

```
Nāsaṃ vajanti satataṃ salilālayassa,
```

```
Nāsaṃ tathā samupayanti narāmarānaṃ
```

```
Pāṇāni dāruṇatare maraṇodadhimhi;
```

<p rend="hangnum">§15.</p>

```
Ruddhopi so rathavarassagajādhipehi
```

```
Yodhehi cāpi sabalehi ca sāyudhehi,
```

```
Lokaṃ vivaṃciya sadā maraṇūsabho so
```

```
Kāmaṃ nihanti bhuvanattaya sāli daṇḍaṃ;
```

<p rend="hangnum">§16. <pb ed="O" n="0.0006" /></p>

```
Bho mārutena mahatā vihato padīpo
```

```
Khippaṃ vināsa mukhameti mahappabhopi,
```

```
Loke tathā maraṇacaṇḍa samīraṇena
```

```
Khippaṃ vinassati narāyumahā padīpo;
```

<p rend="hangnum">§17</p>

```
Rāmajjunappabhūti bhūpati puṃgavā ca
```

```
Sūrā pure raṇamukhe vijitāri saṅghā,
```

```
Tepīha caṇḍa maraṇogha nimuggadehā
```

```
Nāsaṃ gatā jagati ke maraṇā pamuttā?
```

<p rend="hangnum">§18.</p>

```
Lakkhī ca sāgarapaṭā sadharādharā ca
```

```
Sampattiyo ca vividhā api rūpasobhā,
```

```
Sabbā ca tā api ca mittasutā ca dārā
```

```
Ke cāpi kaṃ anugatā maraṇaṃ vajantaṃ?
```

<p rend="hangnum">§19. <pb ed="O" n="0.0007" /></p>

```
Brahmāsurāsuragaṇā ca mahānubhāvā
```

```
Gandhabbakinnaramahoragarakkhasā ca,
```

```
Te cā pare ca maraṇaggisikhāya sabbe
```

```
Ante patanti salabhā iva khīṇapuññā;
```

<p rend="hangnum">§20.</p>

```
Ye sāriputtapamukhā munisāvakā ca
```

```
Suddhā sadāsavanudā paramiddhipattā,
```

```
Te cāpi maccuvaḷabhā mukha sannimuggā
```

```
Dīpānivānalahatā khayataṃ upetā;
```

<p rend="hangnum">§21.</p>

```
Buddhāpi buddhakamalāmalacārunettā
```

```
Battiṃsalakkhaṇa virājita rūpasobhā,
```

```
Sabbāsacakkhayakarāpi ca lokanāthā
```

```
Sammadditā maraṇamattamahāgajena;
```

<p rend="hangnum">§22. <pb ed="O" n="0.0008" /></p>

```
Rogāturesu karuṇā na jarāturesu
```

```
Khiḍḍāparesu sukumārakumārakesu,
```

```
Lokaṃ sadā hanati maccu mahāgajindo
```

```
Davānalo vanamivāvarataṃ asesaṃ;
```

<p rend="hangnum">§23.</p>

```
Āpuṇṇatā na salile na jalāsayassa
```

```
Kaṭṭhassa cāpi bahutā na hutāsanassa,
```

```
Bhutvāna so tibhūvanampi tathā asesaṃ
```

```
Bho niddayo na khalu pītimupeti maccu;
```

<p rend="hangnum">§24.</p>

```
Bho moha mohitatayā vivaso adhañño
```

```
Loko patatyapipi maccumukhe subhīme,
```

```
Bhoge ratiṃ samupayāti nihīnapañño
```

```
Dolā taraṅgacapale supinopameyye;
```

<p rend="hangnum">§25. <pb ed="O" n="0.0009" /></p>

```
Ekopi maccurabhihantumalaṃ tilokaṃ
```

```
Kiṃ niddayā api jarāmaraṇānuyāyī,
```

```
Ko vā kareyya vibhasuvesu ca jīvitāsaṃ
```

```
Jāto naro supina saṃgama sannibhesu;
```

<p rend="hangnum">§26.</p>

```
Niccāturaṃ jagadidaṃ sabhayaṃ sasokaṃ
```

```
Disvā ca kodhamadamohajarābhibhūtaṃ,
```

```
Ubbegamattamapi yassa na vijjatī ce
```

```
So dāruṇona maraṇaṃ vata taṃ dhiratthu!
```

```
Bho bho na passatha jarāsidharañhi maccu
```

```
Māhaññamānamakhilaṃ satataṃ tilokaṃ,
```

```
Kiṃ niddayā nayatha vītabhayā tiyāmaṃ
```

```
Dhammaṃ sadā’savanudaṃ caratha’ppamattā;
```

<p rend="hangnum">§28. <pb ed="O" n="0.0010" /></p>

```
Bhāvetha bho maraṇamāravivajjanāya
```

```
Loke sadā maraṇa saññamimaṃ yatattā,
```

```
Evañhi bhāvanaratassa narassa tassa
```

```
Taṇhā pahīyati sarīragatā asesā;
```

<p rend="hangnum">§29.</p>

```
Rūpaṃ jarā piyataraṃ malinīkaroti
```

```
Sabbaṃ balaṃ harati attani ghorarogo,
```

```
Nānūpabhoga parirakkhita mattabhāvaṃ
```

```
Bho maccu saṃharati kiṃ phalamattabhāve?
```

<p rend="hangnum">§30.</p>

```
Kammānilāpahatarogataraṃgabhaṃge
```

```
Saṃsāra sāgara mukhe vitate vipannā,
```

```
Mā māpamādamakarittha karotha mokkhaṃ
```

```
Dukkhodayo nanu pamādamayaṃ narānaṃ;
```

<p rend="hangnum">§31. <pb ed="O" n="0.0011" /></p>

```
Bhogā ca mittasutaporisa bandhavā ca
```

```
Nārī ca jīvitasamā api khettavatthu,
```

```
Sabbāni tāni paralokamito vajantaṃ
```

```
Nānubbajanti kusalākusalaṃva loke;
```

<p rend="hangnum">§32.</p>

```
Bho vijjucaṃcalatare bhavasāgaramhi
```

```
Khittā purā katamahāpavanena tena,
```

```
Kāmaṃ vibhijjati khaṇena sarīranāvā
```

```
Hatthe karotha paramaṃ guṇahatthasāraṃ;
```

<p rend="hangnum">§33.</p>

```
Niccaṃ vibhijjatiha āmaka bhājanaṃva
```

```
Saṃrakkhitopi bahudhā iha attabhāvo,
```

```
Dhammaṃ samācaratha saggapatippatiṭṭhaṃ
```

```
Dhammo suciṇṇamihameva phalaṃ dadāti;
```

<p rend="hangnum">§34. <pb ed="O" n="0.0012" /></p>

```
Rantvā sadā piyatare divi devarajje
```

```
Namhā cavanti vibudhā api khīṇapuññā,
```

```
Sabbaṃ sukhaṃ divi bhuvīha viyoganiṭṭhaṃ
```

```
Ko paññavā bhavasukhesu ratiṃ kareyya?
```

<p rend="hangnum">§35.</p>

```
Buddho sasāvakagaṇo jagadekanātho
```

```
Tārāvalīparivutopi ca puṇṇacando,
```

```
Indopi devamakuṭaṃkita pādakañjo
```

```
Ko pheṇapiṇḍa-na-samo tibhavesu jāto?
```

<p rend="hangnum">§36.</p>

```
Līlāvataṃsamapi yobbana rūpasobhaṃ
```

```
Attūpamaṃ piyajanena ca sampayogaṃ,
```

```
Disvāpi vijjucapalaṃ kurute pamādaṃ
```

```
Bho mohamohitajano bhavarāgaratto;
```

<p rend="hangnum">§37. <pb ed="O" n="0.0013" /></p>

```
Putto pitā bhavati mātu patīha putto
```

```
Nārī kadāci jananī ca pitā ca putto,
```

```
Evaṃ sadā viparivattati jīvaloko
```

```
Citte sadāticapale khalu jātiraṅge;
```

<p rend="hangnum">§38.</p>

```
Rantvā pure vividhaphullalatākulehi
```

```
Devāpi nandanavane surasundarīhi,
```

```
Te ve’kadā vitatakaṇṭakasaṃkaṭesu
```

```
Bho koṭisimbalivanesu phusanti dukkhaṃ;
```

<p rend="hangnum">§39.</p>

```
Bhutvā sudhannamapi kañcanabhājanesu
```

```
Sagge pure suravarā paramiddhipattā,
```

```
Te cāpi pajjalitalohagulaṃ gilanti
```

```
Kāmaṃ kadāci narakālaya vāsabhūtā;
```

<p rend="hangnum">§40. <pb ed="O" n="0.0014" /></p>

```
Bhutvā narissaravarā ca mahiṃ asesaṃ
```

```
Devādhipā ca divi dibbasukhaṃ surammaṃ,
```

```
Vāsaṃ kadāci khurasañcitabhūtalesu
```

```
Te vā mahārathagaṇānugatā divīha;
```

<p rend="hangnum">§41.</p>

```
Devaṅganā lalitabhinnataraṅgamāle
```

```
Raṅge mahissarajaṭāmakuṭānuyāte,
```

```
Rantvā pure suravarā pamadāsahāyā
```

```
Te cāpi ghorataravetaraṇiṃ patanti;
```

<p rend="hangnum">§42.</p>

```
Phullāni pallavalatāphalasaṃkulāni
```

```
Rammāni nandanavanāni manoramāni,
```

```
Dibbaccharālalitapuṇṇadarīmukhāni
```

```
Kelāsamerusikharāni ca yanti nāsaṃ;
```

<p rend="hangnum">§43. <pb ed="O" n="0.0015" /></p>

```
Dolā’nilā’nalataraṃgasamā hi bhogā
```

```
Vijjuppabhāticapalāni ca jīvitāni,
```

```
Māyāmarīcijalasomasamaṃ sarīraṃ
```

```
Ko jīvite ca vibhave ca kareyya rāgaṃ?
```

<p rend="hangnum">§44.</p>

```
Kiṃ dukkhamatthi na bhavesu ca dāruṇesu
```

```
Sattopi tassa vividhassa na bhājano ko,
```

```
Jāto yathā maraṇarogajarābhibhūto
```

```
Ko sajjano bhavaratiṃ pihayeyya’bālo?
```

<p rend="hangnum">§45.</p>

```
Ke vāpi pajjalitalohagulaṃ gilanti
```

```
Sakkā kathañcidapi pāṇitalena bhīmaṃ,
```

```
Dukkhodayaṃ asucinissavanaṃ anantaṃ
```

```
Ko kāmayetha khalu dehamimaṃ abālo?
```

<p rend="hangnum">§46. <pb ed="O" n="0.0016" /></p>

```
Loke na maccusamamatthi bhayaṃ narānaṃ
```

```
Na vyādhidukkhasamamatthi ca kiṃci dukkhaṃ,
```

```
Evaṃ virūpakaraṇaṃ na jarāsamānaṃ
```

```
Mohena bho ratimupeti tathāpi dehe;
```

<p rend="hangnum">§47.</p>

```
Nissārato nalakalīkadalīsamānaṃ
```

```
Attānameva parihaññati attahetu,
```

```
Sampositopi kusahāya ivākataññū
```

```
Kāyo na yassa anugacchati kālakerā;
```

<p rend="hangnum">§48.</p>

```
Taṃ pheṇapiṇḍasadisaṃ visasūlakappaṃ
```

```
Toyā’nilā’nalamahīuragādhivāsaṃ,
```

```
Jiṇṇālayaṃva paridubbalamattabhāvaṃ
```

```
Disvā naro kathamupeti ratiṃ sapañño?
```

<p rend="hangnum">§49. <pb ed="O" n="0.0017" /></p>

```
Āyukkhayaṃ samupayāti khaṇe khaṇepi
```

```
Anveti maccu hananāya jarāsipāṇī,
```

```
Kālaṃ tathā na parivattati taṃ atītaṃ
```

```
Dukkhaṃ idaṃ nanu bhavesu acintanīyaṃ?
```

<p rend="hangnum">§50.</p>

```
Appāyukassa maraṇaṃ sulabhaṃ bhavesu
```

```
Dīghāyukassa ca jarā vyasanaṃ ca’nekaṃ,
```

```
Evaṃ bhave ubhayatopi ca dukkhameva
```

```
Dhammaṃ samācaratha dukkhavināsanāya;
```

<p rend="hangnum">§51.</p>

```
Dukkhagginā sumahatā paripīḷitesu
```

```
Lokattayassa vasato bhavavārakesu,
```

```
Sabbattatā sucaritassa pamādakālo
```

```
Bho bho na hoti paramaṃ kusalaṃ ciṇātha;
```

<p rend="hangnum">§52. <pb ed="O" n="0.0018" /></p>

```
Appaṃ sukhaṃ jalalavaṃ viya bho tiṇagge
```

```
Dukkhantu sāgarajalaṃ viya sabbaloke,
```

```
Saṃkappanā tadapi hoti sabhāvato hi
```

```
Sabbaṃ tilokamapi kevaladukkhameva;
```

<p rend="hangnum">§53.</p>

```
Kāyo na yassa anugacchati kāyahetu
```

```
Bālo anekavidhamācaratīha dukkhaṃ,
```

```
Kāyo sadā kali malākalilañhi loke
```

```
Kāye rato’navarataṃ vyasanaṃ pareti
```

<p rend="hangnum">§54.</p>

```
Mīḷhākaraṃ kalimalākaramāmagandhaṃ
```

```
Sūḷāsisallavisapannagarogabhūtaṃ,
```

```
Dehaṃ vipassatha jarāmaraṇādhivāsaṃ
```

```
Tucchaṃ sadā vigatasāramimaṃ vinindyaṃ;
```

<p rend="hangnum">§55. <pb ed="O" n="0.0019" /></p>

```
Dukkhaṃ aniccamasubhaṃ vata attabhāvaṃ
```

```
Mā saṃkilesaya na vijjati jātu nicco,
```

```
Ambho na vijjati hi appamapīha sāraṃ
```

```
Sāraṃ samācaratha dhammamalaṃ pamādaṃ;
```

<p rend="hangnum">§56.</p>

```
Māyāmarīcikadalīnalapheṇapuñja-
```

```
Gaṃgātaraṅgajalabubbulasannibhesu,
```

```
Khandhesu pañcasu chaḷāyatanesu tesu
```

```
Attā na vijjati hi ko na vadeyya’bālo?
```

<p rend="hangnum">§57.</p>

```
Vañjhāsuto sasavisāṇamaye rathe tu,
```

```
Dhāveyya ce cirataraṃ sadhuraṃ gahetvā,
```

```
Dīpaccimālamiva taṃ khaṇabhaṅgabhūtaṃ
```

```
Attāti dubbalatarantu vadeyya dehaṃ;
```

<p rend="hangnum">§58. <pb ed="O" n="0.0020" /></p>

```
Bālo yathā salilabubbulabhājanena
```

```
Ākaṇṭhato vata pibeyya marīcitoyaṃ,
```

```
Attāni sārarahitaṃ kadalīsamānaṃ
```

```
Mohā bhaṇeyya khalu dehamimaṃ anattaṃ;
```

<p rend="hangnum">§59.</p>

```
Yo’dumbarassa kusumena marīcitoyaṃ
```

```
Vāsaṃ yadicchati sa khedamupeti bālo,
```

```
Attānameva parihaññati attahetu
```

```
Attā na vijjati kadācidapīha dehe;
```

<p rend="hangnum">§60.</p>

```
Poso yathā hi kadalī suvinibbhujanto
```

```
Sāraṃ tadappampi nopalabheyya kāmaṃ,
```

```
Khandhesu paṃcasu chaḷāyatanesu tesu
```

```
Suññesu kiñcidapi nopalabheyya sāraṃ;
```

<p rend="hangnum">§61. <pb ed="O" n="0.0021" /></p>

```
Suttaṃ vinā na paṭabhāvamihatthi kiṃci
```

```
Dehaṃ vinā na khalu koci mihatthi satto,
```

```
Deho sabhāvarahito khaṇabhaṃgayutto,
```

```
Ko attahetu aparo bhuvi vijjatīha?
```

<p rend="hangnum">§62.</p>

```
Disvā marīcisalilañhi sudūrato bho
```

```
Bālo migo samupadhāvati toyasaññī,
```

```
Evaṃ sabhāvarahite viparītasiddhe
```

```
Dehe pareti parikappanayā hi rāgaṃ;
```

<p rend="hangnum">§63.</p>

```
Dehe sabhāvarahite parikappasiddhe
```

```
Attā na vijjati hi vijjumivantalikkhe,
```

```
Bhāvetha bhāvanaratā vigatappamādā
```

```
Sabbāsavappahananāya anattasaññaṃ;
```

<p rend="hangnum">§64. <pb ed="O" n="0.0022" /></p>

```
Lālākarīsarudhirassuvasānulittaṃ
```

```
Dehaṃ imaṃ kalimalākalilaṃ asāraṃ,
```

```
Sattā sadā pariharanti jigucchanīyaṃ
```

```
Nānāsucīhi paripuṇṇaghaṭaṃ yatheva;
```

<p rend="hangnum">§65.</p>

```
Ṇahātvā jalañhi sakalaṃ catusāgarassa
```

```
Meruppamāṇamapi gandhamanuttarañca,
```

```
Pappoti neva manujo hi suciṃ kadāci
```

```
Kiṃ bho vipassatha guṇaṃ kimu attabhāve?
```

<p rend="hangnum">§66.</p>

```
Deho sa eva vividhāsucisannidhāno
```

```
Deho sa eva vadhabandhanarogabhūto,
```

```
Deho sa eva navadhā paribhinnagaṇḍo
```

```
Dehaṃ vinā bhayakaraṃ na susānamatthi;
```

<p rend="hangnum">§67. <pb ed="O" n="0.0023" /></p>

```
Antogataṃ yadiva muttakarīsabhāgo
```

```
Dehā bahiṃ aticareyya vinikkhamitvā,
```

```
Mātā pitā vikaruṇā ca vinaṭṭhapemā
```

```
Kāmaṃ bhaveyyu kimu bandhusutā ca dārā?
```

<p rend="hangnum">§68.</p>

```
Dehaṃ yathā navamukhaṃ kimisaṅghagehaṃ
```

```
Maṃsaṭṭhisedarudhirākalilaṃ vigandhaṃ,
```

```
Posenti ye vividhapāpamihācaritvā
```

```
Te mohitā maraṇadhammamaho vatevaṃ!
```

<p rend="hangnum">§69.</p>

```
Gaṇḍūpame vividharoga nivāsabhūte
```

```
Kāye sadā rudhiramuttakarīsapuṇṇe,
```

```
Yo ettha nandati naro sasigālabhakkhe
```

```
Kāmañhi socati parattha sa bālabuddhi;
```

<p rend="hangnum">§70. <pb ed="O" n="0.0024" /></p>

```
Bho pheṇapiṇḍasadiso viya sārahīno
```

```
Mīḷhālayo viya sadā paṭikūlagandho,
```

```
Āsīvisālayanibho sabhayo sadukkho
```

```
Deho sadā savati loṇaghaṭova bhinno;
```

<p rend="hangnum">§71.</p>

```
Jātaṃ yathā na kamalaṃ bhuvi nindanīyaṃ
```

```
Paṅkesu bho asucitoya samākulesu,
```

```
Jātaṃ tathā parahitampi ca dehabhūtaṃ
```

```
Taṃ nindanīyamiha jātu na hoti loke;
```

<p rend="hangnum">§72.</p>

```
Dvattiṃsabhāgaparipūrataro viseso
```

```
Kāyo yathā hi naranāri gaṇassa loke,
```

```
Kāyesu kiṃ phalamihatthi ca paṇḍitānaṃ
```

```
Kāmaṃ tadeva nanu hoti paropakāraṃ;
```

<p rend="hangnum">§73. <pb ed="O" n="0.0025" /></p>

```
Posona paṇḍitatarena tathāpi deho
```

```
Sabbattanā cirataraṃ paripālanīyo,
```

```
Dhammaṃ careyya suciraṃ khalu jīvamāno
```

```
Dhamme have maṇivaro iva kāmado bho
```

<p rend="hangnum">§74.</p>

```
Khīre yathā suparibhāvitamosadhamhi
```

```
Snehena osadhabalaṃ paribhāsateva,
```

```
Dhammo tathā iha samācarito hi loke
```

```
Chāyāva yāti paraloka mito vajantaṃ;
```

<p rend="hangnum">§75.</p>

```
Kāyassa bho viracitassa yathānukūlaṃ
```

```
Chāyā vibhāti rucirāmaladappaṇe tu,
```

```
Katvā tatheva paramaṃ kusalaṃ parattha
```

```
Sambhūsitā iva bhavanti phalena tena;
```

<p rend="hangnum">§76. <pb ed="O" n="0.0026" /></p>

```
Dehe tathā vividhadukkha nivāsabhūte
```

```
Mohā pamādavasagā sukhasaññamūḷhā,
```

```
Tikkhe yathā khuramukhe madhulehamāno
```

```
Bāḷhañca dukkhamanugacchati hīnapañño;
```

<p rend="hangnum">§77.</p>

```
Saṃkapparāgavigate niratattabhāve
```

```
Dukkhaṃ sadā samadhigacchati appapañño,
```

```
Mūḷhassa ceva sukhasaññamihatthiloke
```

```
Kiṃpakkameva nanu hoti vicāramāne;
```

<p rend="hangnum">§78.</p>

```
Sabbopabhoga dhanadhaññavisesalābhī
```

```
Rūpena bho sa makaraddhajasannibhopi,
```

```
Yo yobbanepi maraṇaṃ labhate akāmaṃ
```

```
Kāmaṃ paratthaparapāṇaharo naro hi;
```

<p rend="hangnum">§79.</p>

```
So yācako bhavati bhinnakapālahattho
```

```
Muṇḍo dhigakkharasatehi ca tajjayanto,
```

```
Bhikkhaṃ sadāribhavane sakucelavāso
```

```
Dehe paratthi paracittaharo naro yo;
```

<p rend="hangnum">§80. <pb ed="O" n="0.0027" /></p>

```
Itthī namuñcati sadā puna itthibhāvā
```

```
Nārī sadā bhavati so puriso parattha,
```

```
Yo ācareyya paradāramalaṅghanīyaṃ
```

```
Ghorañca vindati sadā vyasanañca nekaṃ;
```

<p rend="hangnum">§81.</p>

```
Dīno vigandhavadano ca jaḷo apañño
```

```
Mūgo sadā bhavati appiyadassano ca,
```

```
Pappoti dukkhamatulañca manussabhūto
```

```
Vācaṃ musā bhaṇati yo hi apaññasatto;
```

<p rend="hangnum">§82.</p>

```
Ummattakā vigatalajjaguṇā bhavanti
```

```
Dīnā sadā vyasanasokaparāyaṇā ca,
```

```
Jātā bhavesu vividhesu virūpadehā
```

```
Pītvā halāhalavisaṃva suraṃ vipaññā;
```

<p rend="hangnum">§83.</p>

```
Pāpāni yena iha ācaritāni yāni
```

```
Yo vassakoṭinahutāni anappakāni,
```

```
Laddhāna ghoramatulaṃ narakesu dukkhaṃ
```

```
Pappoti cettha vividhavyasanañca nekaṃ;
```

<p rend="hangnum">§84. <pb ed="O" n="0.0028" /></p>

```
Lokattayesu sakalesu samaṃ na kiṃci
```

```
Lokassa santikaraṇaṃ ratanattayena,
```

```
Taṃtejasā sumahatā jitasabbapāpo
```

```
Sohaṃ sadādhigatasabbasukho bhaveyyaṃ;
```

<p rend="hangnum">§85.</p>

```
Lokattayesu sakalesu ca sabbasattā
```

```
Mittā ca majjharipubandhujanā ca sabbe,
```

```
Te sabbadā vigatarogabhayā visokā
```

```
Sabbaṃ sukhaṃ adhigatā muditā bhavantu;
```

<p rend="hangnum">§86.</p>

```
Kāyo karīsabharito viya bhinnakumbho
```

```
Kāyo sadā kalimalavyasanādhivāso,
```

```
Kāye vihaññati ca sabbasukhanti loko
```

```
Kāyo sadā maraṇarogajarādhivāso;
```

<p rend="hangnum">§87. <pb ed="O" n="0.0029" /></p>

```
So yobbanoti thaviroti ca bālakoti
```

```
Satte na pekkhati vihaññatireva maccu,
```

```
Sohaṃ ṭhitopi sayitopi ca pakkamanto
```

```
Gacchāmi maccuvadanaṃ niyataṃ tathā hi;
```

<p rend="hangnum">§88.</p>

```
Evaṃ yathā vihitadosamidaṃ sarīraṃ
```

```
Niccaṃva taggatamanā hadaye karotha,
```

```
Mettaṃ parittamasubhaṃ maraṇassatiñca
```

```
Bhāvetha bhāvanaratā satataṃ yatattā;
```

<p rend="hangnum">§89.</p>

```
Dānādi puññakiriyāni sukhudrayāni
```

```
Katvā ca tamphalamasesa mihappameyyaṃ,
```

```
Deyyaṃ sadā parahitāya sukhāya ceva
```

```
Kimbho tadeva nanu hatthagatañhi sāraṃ?
```

<p rend="hangnum">§90.</p>

```
Hetuṃ vinā na bhavatī hi ca kiṃci loke
```

```
Saddova pāṇitalaghaṭṭanahetujāto,
```

```
Evañca hetuphala bhāvavibhāgabhinno
```

```
Loko udeti ca vinassati tiṭṭhatī ca;
```

<p rend="hangnum">§91. <pb ed="O" n="0.0030" /></p>

```
Kammassa kāraṇāmayañhi yathā avijjā
```

```
Bho kammanā samadhigacchati jātibhedaṃ,
```

```
Jātiṃ paṭicca ca jarāmaraṇādidukkhaṃ
```

```
Sattā sadā paṭilabhanti anādikāle;
```

<p rend="hangnum">§92.</p>

```
Kammaṃ yathā na bhavatīha ca mohanāsā
```

```
Kammakkhayāpi ca na hoti bhavesu jāti,
```

```
Jātikkhayā iha jarāmaraṇādidukkhaṃ
```

```
Sabbakkhayo bhavati dīpevānilena;
```

<p rend="hangnum">§93.</p>

```
Yo passatīha satataṃ munidhammakāyaṃ
```

```
Buddhaṃ sa passati naro iti so avoca,
```

```
Buddhañca dhammamamalañca tilokanāthaṃ
```

```
Sampassituṃ vicinathā’pi ca dhammataṃ bho;
```

<p rend="hangnum">§94. <pb ed="O" n="0.0031" /></p>

```
Sallaṃva bho sunisitaṃ hadaye nimuggaṃ
```

```
Dosattayaṃ vividhapāpamalena littaṃ,
```

```
Nānāvidhabyasanabhājanamappasannaṃ
```

```
Paññāmayena balisena nirākarotha;
```

<p rend="hangnum">§95.</p>

```
Nākampayanti sakalāpi ca lokadhammā
```

```
Cittaṃ sadāpagatapāpakilesasallaṃ,
```

```
Rūpādayo ca vividhā visayā samaggā
```

```
Phuṭṭhaṃva merusikharaṃ mahatānilena;
```

<p rend="hangnum">§96.</p>

```
Saṃsāradukkhamagaṇeyya yathā munindo
```

```
Gambhirapāramita sāgaramuttaritvā,
```

```
Ñeyyaṃ abodhi nipuṇaṃ hatamohajālo
```

```
Tasmā sadā parahitaṃ paramaṃ ciṇātha;
```

<p rend="hangnum">§97.</p>

```
Ohāya so’dhigatamokkhasukhaṃ paresaṃ
```

```
Atthāya saṃcari bhavesu mahabbhayesu,
```

```
Evaṃ sadā parahitaṃ purato karitvā
```

```
Dhammo mayānucarito jagadatthameva;
```

<p rend="hangnum">§98. <pb ed="O" n="0.0032" /></p>

```
Laddhāna dullabhatarañca manussayoniṃ
```

```
Sabbaṃ papañcarahitaṃ khaṇasampadañca,
```

```
Ñatvāna āsavanudekahitañca dhammaṃ
```

```
Ko paññavā anavaraṃ na bhajeyya dhammaṃ?
```

<p rend="hangnum">§99.</p>

```
Laddhāna buddhasamayaṃ atidullabhaṃca
```

```
Saddhamma maggamasamaṃ sivadaṃ tatheva,
```

```
Kalyāṇamittapavare matisampadañca
```

```
Ko buddhimā anavaraṃ na bhajeyya dhammaṃ?
```

<p rend="hangnum">§100.</p>

```
Evampi dullabhataraṃ vibhave suladdhā
```

```
Maccheradosa viratā ubhayatthakāmā,
```

```
Saddhādidhammasahitā satatappamattā
```

```
Bho! Bho! Karotha amatādhigamāya puññaṃ;
```
