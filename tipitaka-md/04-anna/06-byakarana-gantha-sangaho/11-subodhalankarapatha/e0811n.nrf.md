Namo tassa bhagavato arahato sammāsambuddhassa

## Subodhālaṅkāro

### 1. Dosāvabodha-paṭhamapariccheda

#### Ratanattayappaṇāma

<p rend="hangnum">§1.</p>

```
Munindavadanambhoja, gabbhasambhavasundarī;
```

```
Saraṇaṃ pāṇinaṃ vāṇī, mayhaṃ pīṇayataṃ manaṃ.
```

#### Nimitta

<p rend="hangnum">§2.</p>

```
**Rāma, sammā’**dya’laṅkārā, santi santo purātanā;
```

```
Tathāpi tu vaḷañjenti, suddhamāgadhikā na te.
```

#### Abhidhānādikaṃ

<p rend="hangnum">§3.</p>

```
Tenā’pi nāma toseyya, mete laṅkāravajjite;
```

```
Anurūpenā’laṅkāre, ne’sa meso parissamo.
```

<p rend="hangnum">§4.</p>

```
Yesaṃ na sañcitā paññā, nekasatthantaro’citā;
```

```
Sammoha’bbhāhatā ve’te, nāvabujjhanti kiñcipi.
```

<p rend="hangnum">§5.</p>

```
Kiṃ tehi pādasussūsā, yesaṃ natthi garūni’ha;
```

```
Ye tappādarajokiṇṇā, te’va sādhū vivekino.
```

<p rend="hangnum">§6.</p>

```
**Kabba, nāṭaka**nikkhitta, nettacittā kavijjanā;
```

```
Yaṃkiñci racayante’taṃ, na vimhayakaraṃ paraṃ.
```

<p rend="hangnum">§7.</p>

```
Teye’va paṭibhāvento, so’va bandho savimhayo;
```

```
Yena tosenti viññū ye, tattha pya’vihitā’darā.
```

<p rend="hangnum">§8.</p>

```
**Bandho** <pb ed="M" n="0.0156" /> ca nāma sadda,tthā, sahitā dosavajjitā;
```

```
**Pajja gajja vimissānaṃ,** bhedenā’yaṃ tidhā bhave.
```

<p rend="hangnum">§9.</p>

```
**Nibandho** cā’**nibandho** ca, puna dvidhā niruppate;
```

```
Taṃ tu pāpentya’laṅkārā, vindanīyatarattanaṃ.
```

<p rend="hangnum">§10.</p>

```
Anavajjaṃ mukhambhoja <note>‘‘ambhoja’’nti padaṃ pāḷiyaṃ natthi, vārijavācakaṃ, sakkaṭaganthato anītaṃ</note>, manavajjā ca bhāratī;
```

```
Alaṅkatā’va sobhante, kiṃ nu te nira’laṅkatā?
```

<p rend="hangnum">§11.</p>

```
Vinā garūpadesaṃ taṃ, bālo’laṅkattu micchati;
```

```
Sampāpuṇe na viññūhi, hassabhāvaṃ kathaṃ nu so?
```

<p rend="hangnum">§12.</p>

```
Ganthopi kavivācāna, malaṅkāra’ppakāsako;
```

```
Yāti tabbacanīyattaṃ, ta’bbohārū’pacārato.
```

<p rend="hangnum">§13.</p>

```
Dvippakārā alaṅkārā, tattha **sadda, ttha**bhedato;
```

```
Saddatthā **bandha**nāmā’va, taṃsajjita tadāvali.
```

<p rend="hangnum">§14.</p>

```
Guṇālaṅkārasaṃyuttā, api dosalava’ṅkitā;
```

```
Pasaṃsiyā na viññūhi, sā kaññā viya tādisī.
```

<p rend="hangnum">§15.</p>

```
Tena dosanirāso’va, mahussāhena sādhiyo;
```

```
Niddosā sabbathā sā’yaṃ, saguṇā na bhaveyya kiṃ?
```

<p rend="hangnum">§16.</p>

```
Sā’laṅkāraviyuttā’pi, guṇayuttā manoharā;
```

```
Niddosā dosarahitā, guṇayuttā vadhū viya.
```

<p rend="hangnum">§17.</p>

```
**Pade vākye tadatthe** ca, dosā ye vividhā matā;
```

```
So’dāharaṇa metesaṃ, lakkhaṇaṃ kathayāmya’haṃ.
```

#### Padadosa uddesa

<p rend="hangnum">§18.</p>

```
Viruddhatthantarā, jhattha, kiliṭṭhāni, virodhi ca;
```

```
Neyyaṃ, visesanāpekkhaṃ, hīnatthaka manatthakaṃ.
```

#### Vākyadosa uddesa

<p rend="hangnum">§19.</p>

```
Dosā padāna vākyāna, mekatthaṃ bhaggarītikaṃ;
```

```
Tathā byākiṇṇa gāmmāni, yatihīnaṃ kamaccutaṃ;
```

```
Ativutta mapetatthaṃ, sabandhapharusaṃ tathā.
```

#### Vākyatthadosauddesa

<p rend="hangnum">§20.</p>

```
Apakkamo’<pb ed="M" n="0.0157" />, cityahīnaṃ, bhaggarīti, sasaṃsayaṃ;
```

```
Gāmmaṃ duṭṭhālaṅkatīti, dosā vākyatthanissitā.
```

#### Padadosaniddesa

<p rend="hangnum">§21.</p>

```
**Viruddhatthantaraṃ** tañhi, yassa’ññattho virujjhati;
```

```
Adhippete yathā megho, **visado** sukhaye janaṃ.
```

<p rend="hangnum">§22.</p>

```
Visesya madhikaṃ yenā, **jhattha** metaṃ bhave yathā;
```

```
**Obhāsitā’sesadiso,** khajjoto’yaṃ virājate.
```

<p rend="hangnum">§23.</p>

```
Yassa’tthā’vagamo dukkho, pakatyā’divibhāgato;
```

```
Kiliṭṭhaṃ taṃ yathā tāya, so’ya māliṅgyate **piyā.**
```

<p rend="hangnum">§24.</p>

```
Yaṃ kiliṭṭhapadaṃ mandā, bhidheyyaṃ **yamakā**dikaṃ;
```

```
Kiliṭṭhapadadose’va, tampi anto karīyati.
```

<p rend="hangnum">§25.</p>

```
Patītasaddaracitaṃ, siliṭṭhapadasandhikaṃ;
```

```
Pasādaguṇasaṃyuttaṃ, **yamakaṃ** mata medisaṃ.
```

<p rend="hangnum">§26.</p>

```
**Abyapetaṃ byapeta’ñña,** māvuttā’nekavaṇṇajaṃ;
```

```
Yamakaṃ tañca pādāna, mādi, majjha, nta, gocaraṃ.
```

Abyapeta paṭhamapādādi yamakaṃ

<p rend="hangnum">§27.</p>

```
Sujanā’sujanā sabbe, guṇenāpi vivekino;
```

```
Vivekaṃ na samāyanti, avivekijanantike.
```

Abyapeta paṭhama dutiya pādādi yamakaṃ

<p rend="hangnum">§28.</p>

```
Kusalā’kusalā sabbe, pabalā’pabalā thavā;
```

```
No yātā yāva’hosittaṃ, sukhadukkhappadā siyuṃ;
```

```
Abyapeta paṭhama dutiya tatiyapādādi yamakaṃ.
```

<p rend="hangnum">§29.</p>

```
Sādaraṃ sā daraṃ hantu, vihitā vihitā mayā;
```

```
Vandanā vandanāmāna, bhājane ratanattaye.
```

Abyapeta catukkapādādi yamakaṃ

<p rend="hangnum">§30.</p>

```
Kamalaṃ ka’malaṃ kattuṃ, vanado vanado’mbaraṃ;
```

```
Sugato sugato lokaṃ, sahitaṃ sa hitaṃ karaṃ.
```

<p rend="hangnum">§31.</p>

```
Abyapetādiyamaka<pb ed="M" n="0.0158" />, sseso leso nidassito;
```

```
Ñeyyāni’māyeva disā, ya’ññāni yamakānipi.
```

<p rend="hangnum">§32.</p>

```
Accantabahavo tesaṃ, bhedā sambhedayoniyo;
```

```
Tathāpi keci sukarā, keci accantadukkarā.
```

<p rend="hangnum">§33.</p>

```
**Yamakaṃ** taṃ **pahelī** <note>paheḷi (ka.)</note> ca, nekantamadhurāni’ti;
```

```
Upekkhiyanti sabbāni, sissakhedabhayā mayā.
```

<p rend="hangnum">§34.</p>

```
Desakālakalāloka, ñāyāgamavirodhi yaṃ;
```

```
Taṃ **virodhipadaṃ** ce’ta, mudāharaṇato phuṭaṃ.
```

<p rend="hangnum">§35.</p>

```
Ya dappatīta mānīya, vattabbaṃ **neyya** māhu taṃ;
```

```
Yathā sabbāpi **dhavalā,** disā rocanti rattiyaṃ.
```

<p rend="hangnum">§36.</p>

```
Nedisaṃ bahu maññanti, sabbe sabbattha viññuno;
```

```
Dullabhā’vagatī sadda, sāmatthiyavilaṅghinī.
```

<p rend="hangnum">§37.</p>

```
Siyā **visesanāpekkhaṃ,** yaṃ taṃ patvā visesanaṃ;
```

```
Sātthakaṃ taṃ yathā taṃ so, bhiyyo passati **cakkhunā.**
```

<p rend="hangnum">§38.</p>

```
Hīnaṃ kare visesyaṃ yaṃ, taṃ **hīnatthaṃ** bhave yathā;
```

```
**Nippabhī kata khajjoto,** samudeti divākaro.
```

<p rend="hangnum">§39.</p>

```
Pādapūraṇamattaṃ yaṃ, **anattha**miti taṃ mataṃ;
```

```
Yathā **hi** vande buddhassa, pādapaṅkeruhaṃ **pi ca.**
```

#### Vākyadosa niddesa

<p rend="hangnum">§40.</p>

```
Saddato atthato vuttaṃ, yattha bhiyyopi vuccati;
```

```
Ta **mekatthaṃ** yathā’**bhāti, vārido vārido ayaṃ.**
```

Yathā ca

<p rend="hangnum">§41.</p>

```
Titthiyaṅkurabījāni, jahaṃ diṭṭhigatāni’ha;
```

```
Pasādeti pasanne’so, mahāmuni mahājane.
```

<p rend="hangnum">§42.</p>

```
Āraddhakkamavicchedā, **bhaggarīti** bhave yathā;
```

```
**Kāpi paññā, kopi paguṇo, pakatīpi aho tava.**
```

<p rend="hangnum">§43.</p>

```
Padānaṃ <pb ed="M" n="0.0159" /> dubbinikkhepā, byāmoho yattha jāyati;
```

```
Taṃ **byākiṇṇa**nti viññeyyaṃ, tadudāharaṇaṃ yathā.
```

<p rend="hangnum">§44.</p>

```
**Bahuguṇe paṇamati, dujjanānaṃ pyayaṃ jano;**
```

```
**Hitaṃ pamudito niccaṃ, sugataṃ samanussaraṃ.**
```

<p rend="hangnum">§45.</p>

```
Visiṭṭhavacanā’petaṃ, **gāmmaṃ’**tya’bhimataṃ yathā;
```

```
Kaññe kāmayamānaṃ maṃ, na kāmayasi kiṃnvi’daṃ?
```

<p rend="hangnum">§46.</p>

```
Padasandhānato kiñci, duppatītikaraṃ bhave;
```

```
Tampi **gāmmaṃ** tya’bhimataṃ, yathā **yābhavato piyā.**
```

<p rend="hangnum">§47.</p>

```
Vuttesu sūcite ṭṭhāne, padacchedo bhave yati;
```

```
Yaṃ tāya hīnaṃ taṃ vuttaṃ, **yatihīna**nti sā pana.
```

<p rend="hangnum">§48.</p>

```
Yati **sabbatthapādante, vuttaḍḍhe** ca visesato;
```

```
Pubbāparānekavaṇṇa, **padamajjhe**pi katthaci.
```

Tatthodāharaṇapaccudāharaṇāni yathā

<p rend="hangnum">§49.</p>

```
Taṃ name sirasā **cāmi, karavaṇṇaṃ** tathāgataṃ;
```

```
Sakalāpi disā **siñca, tiva** soṇṇarasehi yo.
```

<p rend="hangnum">§50.</p>

```
Saro sandhimhi pubbanto, viya lope vibhattiyā;
```

```
Aññathā tva’ññathā tattha, yā’desādi parā’di’va.
```

<p rend="hangnum">§51.</p>

```
**Cā**dī pubbapadantā’va, niccaṃ pubbapadassitā;
```

```
**Pā**dayo niccasambandhā, parādīva parena tu.
```

Sabbatthodāharaṇāni yathā

<p rend="hangnum">§52.</p>

```
Name taṃ sirasā **sabbo, pamā’tītaṃ** tathāgataṃ;
```

```
Yassa lokaggataṃ **patta, sso’pamā** na hi yujjati.
```

<p rend="hangnum">§53.</p>

```
Munindaṃ taṃ sadā **vandā, mya’nantamati** muttamaṃ;
```

```
Yassa **paññā ca mettā ca, nissīmā**ti vijambhati.
```

Cādipādīsu paccudāharaṇāni yathā

<p rend="hangnum">§54.</p>

```
Mahāmettā **mahāpaññā, ca** yattha paramodayā;
```

```
Paṇamāmi jinaṃ taṃ **pa, varaṃ** varaguṇā’layaṃ.
```

<p rend="hangnum">§55.</p>

```
Padatthakkamato muttaṃ, **kamaccuta** midaṃ yathā;
```

```
**Khettaṃ vā dehi gāmaṃ vā, desaṃ vā mama sobhanaṃ.**
```

<p rend="hangnum">§56.</p>

```
Lokiyattha <pb ed="M" n="0.0160" /> matikkantaṃ, **ativuttaṃ** mataṃ yathā;
```

```
**Atisambādha mākāsa, metissā thanajambhane.**
```

<p rend="hangnum">§57.</p>

```
Samudāyatthato’petaṃ, taṃ **apetatthakaṃ** yathā;
```

```
**Gāviputto balibaddho, tiṇaṃ khādī pivī jalaṃ.**
```

<p rend="hangnum">§58.</p>

```
Bandhe pharusatā yattha, taṃ **bandhapharusaṃ** yathā;
```

```
**Kharā khilā parikkhīṇā, khette khittaṃ phalatya’laṃ.**
```

#### Vākyatthadosa niddesa

<p rend="hangnum">§59.</p>

```
Ñeyyaṃ lakkhaṇa manvattha, vasenā’**pakkamādinaṃ;**
```

```
Udāharaṇa metesaṃ, dāni sandassayāmya’haṃ.
```

Tatthā’pakkamaṃ yathā

<p rend="hangnum">§60.</p>

```
**Bhāvanā, dāna, sīlāni,** sammā sampāditāni’ha;
```

```
**Bhoga, saggādi, nibbāna,** sādhanāni na saṃsayo.
```

Ocityahīnaṃ yathā

<p rend="hangnum">§61.</p>

```
**Pūjanīyataro loke, aha meko nirantaraṃ;**
```

```
**Mayekasmiṃ guṇā sabbe, yato samuditā ahuṃ.**
```

Yathā ca

<p rend="hangnum">§62.</p>

```
**Yācito’haṃ kathaṃ nāma, na dajjāmya’pi jīvitaṃ;**
```

```
**Tathāpi puttadānena, vedhate hadayaṃ mama.**
```

Bhaggarīti yathā

<p rend="hangnum">§63.</p>

```
**Itthīnaṃ dujjanāna**ñca, vissāso nopapajjate;
```

```
**Vise siṅgimhi nadiyaṃ, roge rājakulamhi** ca.
```

Sasaṃsayaṃ yathā

<p rend="hangnum">§64.</p>

```
Munindacandimā loka, saralolavilocano;
```

```
Jano’ vakkantapantho’va, **go**padassanapīṇito.
```

<p rend="hangnum">§65.</p>

```
Vākyatthato duppatīti, karaṃ **gāmmaṃ** mataṃ yathā;
```

```
Poso **vīriyavā** so’yaṃ, **paraṃ hantvā** na vissamī.
```

<p rend="hangnum">§66.</p>

```
**Duṭṭhālaṅkaraṇaṃ** tetaṃ <note>tvethaṃ (?)</note>, yatthā’laṅkāradūsanaṃ;
```

```
Tassā’laṅkāraniddese, rūpa māvi bhavissati.
```

<p rend="hangnum">§67.</p>

```
Kato’tra <pb ed="M" n="0.0161" /> saṅkhepanayā mayā’yaṃ,
```

```
Dosāna mesaṃ pavaro vibhāgo;
```

```
Eso’va’laṃ bodhayituṃ kavīnaṃ,
```

```
Tamatthi ce khedakaraṃ parampi.
```

Iti saṅgharakkhitamahāsāmiviracite subodhālaṅkāre

Dosāvabodho nāma

Paṭhamo paricchedo.

### 2. Dosaparihārāvabodha-dutiyapariccheda

<p rend="hangnum">§68.</p>

```
Kadāci kavikosallā, virodho sakalo pya’yaṃ;
```

```
Dosasaṅkhya matikkamma, guṇavīthiṃ vigāhate.
```

<p rend="hangnum">§69.</p>

```
Tena vuttavirodhāna, mavirodho yathā siyā;
```

```
Tathā dosaparihārā, vabodho dāni nīyate.
```

Tattha viruddhatthantarassa parihāro yathā

<p rend="hangnum">§70.</p>

```
Vindantaṃ pākasālīnaṃ, sālīnaṃ dassanā sukhaṃ;
```

```
Taṃ kathaṃ nāma megho’yaṃ, **visado** sukhaye janaṃ?
```

Yathā vā

<p rend="hangnum">§71.</p>

```
**Vināyako**pi nāgo si, **gotamo**pi mahāmati;
```

```
**Paṇīto**pi rasā’peto, cittā me sāmi te gati.
```

Ajha’tthassa yathā

<p rend="hangnum">§72.</p>

```
Kathaṃ tādiguṇābhāve, lokaṃ toseti dujjano?
```

```
**Obhāsitāsesadiso,** khajjoto nāma kiṃ bhave?
```

<p rend="hangnum">§73.</p>

```
Pahelikāya <note>paheḷikāya (ka.)</note> māruḷhā, na hi duṭṭhā kiliṭṭhatā;
```

```
**Piyā** sukhā’liṅgitaṃ ka, māliṅgati nu no iti.
```

<p rend="hangnum">§74.</p>

```
Yamake no payojeyya, kiliṭṭhapada micchite;
```

```
Tato yamaka maññaṃ tu, sabba metaṃmayaṃ viya.
```

Desavirodhino yathā

<p rend="hangnum">§75.</p>

```
Bodhisattappabhāvena<pb ed="M" n="0.0162" />, **thalepi jalajānya’huṃ;**
```

```
Nudantāni’va sucirā, vāsaklesaṃ tahiṃ jale.
```

Kālavirodhino yathā

<p rend="hangnum">§76.</p>

```
Mahānubhāva pisuno, munino manda māruto;
```

```
**Sabbotukamayaṃ** vāyi, dhunanto **kusumaṃ** samaṃ.
```

Kalāvirodhino yathā

<p rend="hangnum">§77.</p>

```
Nimuggamānaso buddha, guṇe pañcasikhassapi;
```

```
**Tantissara virodho** so, na sampīṇeti kaṃ janaṃ?
```

Lokavirodhino yathā

<p rend="hangnum">§78.</p>

```
Gaṇaye cakkavāḷaṃ so, candanāyapi sītalaṃ;
```

```
Sambodhi satta hadayo, **paditta’ṅgārapūritaṃ.**
```

Ñāyavirodhino yathā

<p rend="hangnum">§79.</p>

```
**Pariccattabhavo**pi tva, mupanītabhavo asi;
```

```
Acintyaguṇasārāya, namo te munipuṅgava.
```

Āgamavirodhino yathā

<p rend="hangnum">§80.</p>

```
Nevā’lapati kenā’pi, **vacīviññattito** yati;
```

```
Sampajānamusāvādā, phuseyyā’pattidukkaṭaṃ.
```

Neyyassa yathā

<p rend="hangnum">§81.</p>

```
Marīcicandanā’lepa, lābhā sītamarīcino;
```

```
Imā sabbāpi **dhavalā,** disā rocanti nibbharaṃ.
```

Yathā vā

<p rend="hangnum">§82.</p>

```
Manonurañjano māra, ṅganāsiṅgāravibbhamo;
```

```
Jinenā’samanuññāto, mārassa **hadayā’nalo.**
```

Visesanāpekkhassa yathā

<p rend="hangnum">§83.</p>

```
Apayātā’parādhampi, ayaṃ verī janaṃ jano;
```

```
Kodhapāṭalabhūtena, bhiyyo passati **cakkhunā.**
```

Hīnatthassa yathā

<p rend="hangnum">§84.</p>

```
**Appakānampi** pāpānaṃ, pabhāvaṃ nāsaye budho;
```

```
Api **nippabhātā’nīta, khajjoto** hoti bhāṇumā.
```

Anatthassa yathā

<p rend="hangnum">§85.</p>

```
Na <pb ed="M" n="0.0163" /> pādapūraṇatthāya, padaṃ yojeyya katthaci,
```

```
Yathā vande munindassa, pādapaṅkeruhaṃ **varaṃ.**
```

<p rend="hangnum">§86.</p>

```
Bhayakodhapasaṃsādi, viseso tādiso yadi;
```

```
Vattuṃ kāmīyate doso, na tatthe’katthatākato.
```

Yathā

<p rend="hangnum">§87.</p>

```
**Sappo sappo**! Ayaṃ handa, nivattatu bhavaṃ tato,
```

```
Yadi jīvitukāmo’si, kathaṃ ta mupasappasi?
```

Bhaggarītino yathā

<p rend="hangnum">§88.</p>

```
Yokoci rūpā’tisayo, kanti **kāpi** manoharā;
```

```
Vilāsā’tisayo **kopi,**
```

```
Aho! Buddhamaho’dayo.
```

<p rend="hangnum">§89.</p>

```
Abyāmohakaraṃ bandhaṃ, abyākiṇṇaṃ manoharaṃ;
```

```
Adūrapada vinyāsaṃ, pasaṃsanti kavissarā.
```

Yathā

<p rend="hangnum">§90.</p>

```
**Nīluppalā’bhaṃ nayanaṃ, bandhukaruciro’dharo;**
```

```
**Nāsā hema’ṅkuso** tena, jino’yaṃ piyadassano.
```

<p rend="hangnum">§91.</p>

```
Samatikkanta gāmmattaṃ, kanta vācā’bhisaṅkhataṃ;
```

```
Bandhanaṃ rasahetuttā, **gāmmattaṃ** ativattati.
```

Yathā

<p rend="hangnum">§92.</p>

```
**Dunoti kāmacaṇḍālo,** so maṃ sadaya niddayo;
```

```
Īdisaṃ byasanā’pannaṃ, sukhīpi ki mupekkhase?
```

<p rend="hangnum">§93.</p>

```
**Yatihīnaparihāro,** na pune’dāni nīyate;
```

```
Yato na savanu’bbegaṃ, heṭṭhā yesaṃ vicāritaṃ.
```

Kamaccutassa yathā

<p rend="hangnum">§94.</p>

```
Udāracarito’si tvaṃ, tene’vā’rādhanā tvayi;
```

```
**Desaṃ** vā dehi **gāmaṃ** vā, **khettaṃ** vā mama sobhanaṃ.
```

Ativuttassa yathā

<p rend="hangnum">§95.</p>

```
Munindacandasambhūta, yasorāsimarīcinaṃ;
```

```
**Sakalopya’ya mākāso, nā’vakāso vijambhane.**
```

<p rend="hangnum">§96.</p>

```
Vākyaṃ <pb ed="M" n="0.0164" /> byāpannacittānaṃ, **apetatthaṃ** aninditaṃ;
```

```
Tenu’mmattādikānaṃ taṃ, vacanā’ññatra dussati.
```

Yathā

<p rend="hangnum">§97.</p>

```
**Samuddo pīyate so’ya, maha’majja jarāturo;**
```

```
**Ime gajjanti jīmūtā, sakkasse’rāvaṇo piyo.**
```

<p rend="hangnum">§98.</p>

```
Sukhumālā’virodhitta, dittabhāvappabhāvitaṃ;
```

```
Bandhanaṃ **bandhapharusa, dosaṃ** saṃdūsayeyya taṃ.
```

Yathā

<p rend="hangnum">§99.</p>

```
**Passantā rūpavibhavaṃ, suṇantā madhuraṃ giraṃ;**
```

```
**Caranti sādhū sambuddha, kāle keḷiparammukhā.**
```

Apakkamassa yathā

<p rend="hangnum">§100.</p>

```
**Bhāvanā, dāna, sīlāni,** sammā sampāditāni’ha;
```

```
**Nibbāna, bhoga, saggādi,** sādhanāni na saṃsayo.
```

<p rend="hangnum">§101.</p>

```
Uddiṭṭhavisayo koci, viseso tādiso yadi;
```

```
Anu’ddiṭṭhesu neva’tthi, doso kamavilaṅghane.
```

Yathā

<p rend="hangnum">§102.</p>

```
**Kusalā’kusalaṃ abyā, kata’miccesu pacchimaṃ;**
```

```
**Abyākataṃ pākadaṃ na, pākadaṃ paṭhamadvayaṃ.**
```

<p rend="hangnum">§103.</p>

```
Saguṇānā’vikaraṇe, kāraṇe sati tādise;
```

```
Ocityahīnatā’patti, natthi bhūtatthasaṃsino.
```

<p rend="hangnum">§104.</p>

```
Ocityaṃ nāma viññeyyaṃ, loke vikhyāta mādarā;
```

```
Tattho’padesapabhavā, sujanā kavipuṅgavā.
```

<p rend="hangnum">§105.</p>

```
Viññātocityavibhavo, cityahīnaṃ parihare;
```

```
Tato’cityassa sampose,
```

```
Rasaposo siyā kate.
```

Yathā

<p rend="hangnum">§106.</p>

```
**Yo mārasena māsanna, māsannavijayu’ssavo;**
```

```
**Tiṇāyapi na maññittha, so vo detu jayaṃ jino.**
```

<p rend="hangnum">§107.</p>

```
Āraddhakattukammādi, kamā’tikkamalaṅghane;
```

```
Bhaggarītivirodho’yaṃ, gatiṃ na kvā’pi vindati.
```

Yathā

<p rend="hangnum">§108.</p>

```
**Sujana’ññāna mitthīnaṃ,** <pb ed="M" n="0.0165" /> vissāso no’papajjate;
```

```
**Visassa siṅgino roga, nadīrājakulassa** ca.
```

Yathā

<p rend="hangnum">§109.</p>

```
**Bhesajje vihite suddha, buddhādiratanattaye;**
```

```
Pasāda mācare niccaṃ, **sajjane saguṇe**pi ca.
```

Sasaṃsayassa yathā

<p rend="hangnum">§110.</p>

```
Munindacandimā’loka, rasa lola vilocano;
```

```
Jano’vakkantapantho’va, **raṃsi**dassanapīṇito.
```

<p rend="hangnum">§111.</p>

```
Saṃsayāye’va yaṃkiñci, yadi kīḷādihetunā;
```

```
Payujjate na doso’va, sasaṃsayasamappito.
```

Yathā

<p rend="hangnum">§112.</p>

```
**Yāte dutiyaṃ nilayaṃ, garumhi sakagehato;**
```

```
Pāpuṇeyyāma niyataṃ, sukha’majjhayanā’dinā.
```

<p rend="hangnum">§113.</p>

```
**Subhagā** bhaginī sā’yaṃ, etassi’ccevamādikaṃ;
```

```
Na ‘gāmma’miti niddiṭṭhaṃ, kavīhi sakalehipi.
```

<p rend="hangnum">§114.</p>

```
Duṭṭhā’laṅkāravigame, sobhanā’laṅkatikkamo;
```

```
Alaṅkāraparicchede, āvibhāvaṃ gamissati.
```

<p rend="hangnum">§115.</p>

```
Dose parīharitu mesa varo’padeso,
```

```
Satthantarānusaraṇena kato mayevaṃ;
```

```
Viññāyi’maṃ garuvarāna’dhika’ppasādā,
```

```
Dose paraṃ parihareyya yasobhilāsī.
```

Iti saṅgharakkhitamahāsāmiviracite subodhālaṅkāre

Dosaparihārāvabodho nāma

Dutiyo paricchedo.

### 3. Guṇāvabodha-tatiyapariccheda

#### Anusandhi

<p rend="hangnum">§116.</p>

```
Sambhavanti <pb ed="M" n="0.0166" /> guṇā yasmā, dosāne’va’matikkame;
```

```
Dassessaṃ te tato dāni, sadde sambhūsayanti ye.
```

#### Saddālaṅkāra uddesa

<p rend="hangnum">§117.</p>

```
Pasādo’jo, madhuratā, samatā, sukhumālatā;
```

```
Sileso’daratā, kanti, atthabyatti, samādhayo.
```

#### Saddālaṅkāra payojana

<p rend="hangnum">§118.</p>

```
Guṇehe’tehi sampanno, bandho kavimanoharo;
```

```
Sampādiyati kattūnaṃ, kitti maccantanimmalaṃ.
```

#### Saddālaṅkāra niddesa

<p rend="hangnum">§119.</p>

```
Adūrāhitasambandha, subhagā yā padā’vali;
```

```
Supasiddhā’bhidheyyā’yaṃ, **pasādaṃ** janaye yathā.
```

<p rend="hangnum">§120.</p>

```
Alaṅkarontā **vadanaṃ, munino’dhararaṃsiyo;**
```

```
Sobhante’ruṇaraṃsī’va, sampatantā’mbujo’dare.
```

<p rend="hangnum">§121.</p>

```
**Ojo** samāsabāhulya, meso gajjassa jīvitaṃ;
```

```
Pajjepya’nā’kulo so’yaṃ,
```

```
Kanto kāmīyate yathā.
```

<p rend="hangnum">§122.</p>

```
**Muninda manda sañjāta, hāsa candana limpitā;**
```

```
Pallavā dhavalā tasse, veko nā’dharapallavo.
```

<p rend="hangnum">§123.</p>

```
Padā’bhidheyyavisayaṃ, samāsa byāsa sambhavaṃ;
```

```
Yaṃ pāriṇatyaṃ hotī’ha, sopi **ojo’**va taṃ yathā.
```

<p rend="hangnum">§124.</p>

```
**Jotayitvāna saddhammaṃ, santāretvā sadevake;**
```

```
**Jalitvā aggikhandho’va, nibbuto so sasāvako.**
```

<p rend="hangnum">§125.</p>

```
**Matthakaṭṭhī matassā’pi, rajobhāvaṃ vajantu me;**
```

```
**Yato puññena te sentu, jina pāda’mbujadvaye.**
```

<p rend="hangnum">§126.</p>

```
Iccatra <pb ed="M" n="0.0167" /> niccappaṇati, gedho sādhu padissati;
```

```
Jāyate’yaṃ guṇo tikkha, paññānamabhiyogato.
```

<p rend="hangnum">§127.</p>

```
**Madhurattaṃ** padāsatti, ra’nuppāsavasā dvidhā;
```

```
Siyā samasuti pubbā, vaṇṇā’vutti paro yathā.
```

<p rend="hangnum">§128.</p>

```
**Yadā eso’bhisambodhiṃ, sampatto munipuṅgavo;**
```

```
**Tadā pabhuti dhammassa, loke jāto mahu’ssavo.**
```

<p rend="hangnum">§129.</p>

```
Muni**nda**ma**nda**hāsā te, ku**nda** sa**ndo**havibbhamā;
```

```
Disa**nta** manudhāva**nti,** hasa**ntā** ca**nda**ka**nti**yo.
```

<p rend="hangnum">§130.</p>

```
Sabbakomalavaṇṇehi, nā’**nuppāso** pasaṃsiyo;
```

```
Yathā’**yaṃ mālatīmālā, lina lolā’limālinī.**
```

<p rend="hangnum">§131.</p>

```
Mudūhi vā kevalehi, kevalehi phuṭehi vā,
```

```
Missehi vā **tidhā** hoti, vaṇṇehi **samatā** yathā.
```

#### Kevalamudusamatā

<p rend="hangnum">§132.</p>

```
**Kokilā’lāpasaṃvādī, munindā’lāpavibbhamo;**
```

```
**Hadayaṅgamataṃ yāti, sataṃ deti ca nibbutiṃ.**
```

#### Kevalaphuṭasamatā

<p rend="hangnum">§133.</p>

```
**Sambhāvanīyasambhāvaṃ, bhagavantaṃ bhavantaguṃ;**
```

```
**Bhavantasādhanā’kaṅkhī, ko na sambhāvaye vibhuṃ.**
```

#### Missakasamatā

<p rend="hangnum">§134.</p>

```
**Laddhacandanasaṃsagga, sugandhi malayā’nilo;**
```

```
**Manda māyāti bhīto’va, munindamukhamārutā.**
```

<p rend="hangnum">§135.</p>

```
Aniṭṭhura’kkhara’ppāyā, sabbakomala nissaṭā;
```

```
Kicchamuccāraṇā’peta, byañjanā **sukhumālatā.**
```

<p rend="hangnum">§136.</p>

```
**Passantā rūpavibhavaṃ, suṇantā madhuraṃ giraṃ;**
```

```
**Caranti sādhū** <note>sādhu (sī-chandhānurakkhaṇatthaṃ)</note> **sambuddha, kāle keḷiparammukhā.**
```

<p rend="hangnum">§137.</p>

```
Alaṅkāravihīnā’pi, sataṃ sammukhate’disī;
```

```
Ārohati visesena, ramaṇīyā ta’dujjalā.
```

<p rend="hangnum">§138.</p>

```
**Romañca** <pb ed="M" n="0.0168" /> **piñcha racanā, sādhu vādāhitaddhanī;**
```

```
**Laḷanti’me munimeghu, mmadā sādhu sikhāvalā.**
```

<p rend="hangnum">§139.</p>

```
Sukhumālatta matthe’va, padatthavisayampi ca;
```

```
Yathā matādisaddesu, **kittisesā**dikittanaṃ.
```

<p rend="hangnum">§140.</p>

```
Siliṭṭha pada saṃsagga, ramaṇīya guṇā’layo;
```

```
Sabandhagāravo so’yaṃ, **sileso** nāma taṃ yathā.
```

<p rend="hangnum">§141.</p>

```
**Bāli’nduvibbhama’cchedi, nakharā’vali kantibhi;**
```

```
**Sā munindapada’mbhoja, kanti vo valitā’vataṃ.**
```

<p rend="hangnum">§142.</p>

```
Ukkaṃsavanto yokoci, guṇo yadi patīyate;
```

```
**Udāro’**yaṃ bhave tena, sanāthā bandhapaddhati.
```

<p rend="hangnum">§143.</p>

```
**Pādambhoja rajo litta, gattā ye tava gotama;**
```

```
**Aho! Te jantavo yanti, sabbathā nirajattanaṃ.**
```

<p rend="hangnum">§144.</p>

```
Evaṃ jinā’nubhāvassa, samukkaṃso’tra dissati;
```

```
Paññavā vidhinā’nena, cintaye para mīdisaṃ.
```

<p rend="hangnum">§145.</p>

```
**Udāro** sopi viññeyyo, yaṃ pasattha visesanaṃ;
```

```
Yathā **kīḷāsaro līlā, hāso hemaṅgadā’**dayo.
```

<p rend="hangnum">§146.</p>

```
Lokiya’tthā’na’tikkantā, kantā sabbajanānapi;
```

```
**Kanti** nāmā’tivuttassa, vuttā sā parihārato.
```

Yathā **muninda** iccādi.

<p rend="hangnum">§147.</p>

```
**Atthabyattā’**bhidheyyassā,
```

```
Neyyatā saddato’tthato;
```

```
Sā’yaṃ tadubhayā neyya, parihāre padassitā;
```

```
Yathā **marīciccādi** ca, **manonurañjano**ccādi.
```

Puna atthena yathā

<p rend="hangnum">§148.</p>

```
**Sabhāvā’malatā dhīra, mudhā pādanakhesu te;**
```

```
**Yato te’vanatā’nanta, moḷicchāyā jahanti no.**
```

<p rend="hangnum">§149.</p>

```
‘Bandhasāro’ti maññanti, yaṃ samaggāpi viññuno;
```

```
Dassanā’vasaraṃ patto, **samādhi** nāma’yaṃ guṇo.
```

<p rend="hangnum">§150.</p>

```
Aññadhammo tato’ññattha, lokasīmā’nurodhato;
```

```
Sammā ādhīyate’cce’so, **‘samādhī’**ti niruccati.
```

#### Samādhi uddesa

<p rend="hangnum">§151.</p>

```
Apāṇe <pb ed="M" n="0.0169" /> pāṇīnaṃ dhammo, sammā ādhīyate kvaci,;
```

```
Nirūpe rūpayuttassa, nirase sarasassa, ca.
```

<p rend="hangnum">§152.</p>

```
Adrave dravayuttassa, akattaripi kattutā,;
```

```
Kaṭhinassā’sarīre,pi, rūpaṃ tesaṃ kamā siyā.
```

#### Samādhiniddesa

#### Apāṇe pāṇīnaṃ dhammo

<p rend="hangnum">§153.</p>

```
Uṇṇā puṇṇi’ndunā nātha! Divāpi saha **saṅgamā;**
```

```
**Viniddā sampamodanti,** maññe kumudinī tava.
```

#### Nirupe rūpayuttassa

<p rend="hangnum">§154.</p>

```
**Dayārasesu** mujjantā, janā’**matarasesvi’**va;
```

```
Sukhitā hatadosā te, nātha! Pāda’mbujā’natā.
```

#### Nirase sarasassa

<p rend="hangnum">§155.</p>

```
**Madhure**pi **guṇe** dhīra, na’ppasīdanti ye tava;
```

```
Kīdisī manasovutti, tesaṃ **khāraguṇāna** bho’.
```

#### Adrave dravayuttassa

<p rend="hangnum">§156.</p>

```
Sabbatthasiddha! **Cūḷaka, puṭapeyyā mahāguṇā;**
```

```
Disā samantā dhāvanti, kundasobhā sa lakkhaṇā.
```

#### Akattaripi kattutā

<p rend="hangnum">§157.</p>

```
**Mārā’ribala**vissaṭṭhā, kuṇṭhā **nānāvidhā’yudhā;**
```

```
**Lajjamānā’**ññavesena, jina! **Pādā’natā** tava.
```

#### Kaṭhinassā sarīre

<p rend="hangnum">§158.</p>

```
Munindabhāṇumā kālo,
```

```
Dito **bodho’dayā’cale;**
```

```
Saddhammaraṃsinā bhāti, bhinda mandatamaṃ paraṃ.
```

<p rend="hangnum">§159.</p>

```
**Vamanu’ggiranādye’**taṃ, guṇavutya’pariccutaṃ;
```

```
Atisundara maññaṃ tu, kāmaṃ vindati **gāmmataṃ.**
```

<p rend="hangnum">§160.</p>

```
Kantīnaṃ **vamanabyājā,** munipādanakhā’valī;
```

```
Candakantī pivantī’va, nippabhaṃ taṃ karontiyo.
```

<p rend="hangnum">§161.</p>

```
Acittakattukaṃ <pb ed="M" n="0.0170" /> rucya <note>rucca (sī.)</note>, miccevaṃ guṇakammataṃ;
```

```
Sacittakattukaṃ pe’taṃ, guṇakammaṃ yadu’ttamaṃ.
```

<p rend="hangnum">§162.</p>

```
**Uggiranto’**va **sasneha, rasaṃ** jinavaro jane;
```

```
Bhāsanto madhuraṃ dhammaṃ, kaṃ na sappīṇaye janaṃ.
```

<p rend="hangnum">§163.</p>

```
Yo saddasatthakusalo kusalo nighaṇḍu,
```

```
Chandoalaṅkatisu niccakatā’bhiyogo;
```

```
So’yaṃ kavittavikalopi kavīsu saṅkhya,
```

```
Moggayha vindati hi kitti’ mamandarūpaṃ.
```

Iti saṅgharakkhitamahāsāmiviracite subodhālaṅkāre

Guṇāvabodho nāma

Tatiyo paricchedo.

### 4. Atthālaṅkārāvabodha-catutthapariccheda

<p rend="hangnum">§164.</p>

```
Atthālaṅkārasahitā, saguṇā bandhapaddhati;
```

```
Accantakantā kantā <note>yato accantakantā (ka.)</note> va vuccante te tato’dhunā.
```

<p rend="hangnum">§165.</p>

```
**Sabhāva, vaṅkavuttīnaṃ,** bhedā **dvidhā** alaṃkriyā;
```

```
Paṭhamā tattha vatthūnaṃ, nānāvatthā’vibhāvinī.
```

Yathā

<p rend="hangnum">§166.</p>

```
**Līlā vikanti subhago, disā thira vilokano;**
```

```
**Bodhisattaṅkuro bhāsaṃ, viroci vāca māsabhiṃ.**
```

<p rend="hangnum">§167.</p>

```
Vutti vatthusabhāvassa, yā’ññathā sā’**parā** bhave;
```

```
Tassā’nantavikappattā, hoti bījo’padassanaṃ.
```

#### Vaṅkavutti atthālaṅkāra

#### Uddesa

<p rend="hangnum">§168.</p>

```
Tatthā’tisaya, upamā, rūpakā, vutti, dīpakaṃ,;
```

```
Akkhepo, tthantaranyāso, byatireko, vibhāvanā.
```

<p rend="hangnum">§169.</p>

```
Hetu<pb ed="M" n="0.0171" />, kkamo, piyataraṃ, samāsa, parikappanā;
```

```
Samāhitaṃ, pariyāya, vutti, byājopavaṇṇanaṃ.
```

<p rend="hangnum">§170.</p>

```
Visesa, ruḷhāhaṅkārā, sileso, tulyayogitā;
```

```
Nidassanaṃ, mahantattaṃ, vañcanā, ppakatatthuti,.
```

<p rend="hangnum">§171.</p>

```
Ekāvali, aññamaññaṃ, sahavutti, virodhitā;
```

```
Parivutti, bbhamo, bhāvo, missa, māsī, rasī, iti.
```

<p rend="hangnum">§172.</p>

```
Ete bhedā samuddiṭṭhā, **bhāvo jīvita** muccate;
```

```
Vaṅkavuttīsu posesi, **sileso** tu **siriṃ** paraṃ.
```

#### Niddesa

<p rend="hangnum">§173.</p>

```
Pakāsakā visesassa, siyā’**tisayavutti** yā;
```

```
Lokā’tikkantavisayā, lokiyā,ti ca sā **dvidhā.**
```

<p rend="hangnum">§174.</p>

```
**Lokiyātisayasse’**te,
```

```
Bhedā ye jātiādayo;
```

```
Paṭipādīyate tva’jja, **lokātikkantagocarā.**
```

<p rend="hangnum">§175.</p>

```
**Pivanti dehakantī ye, nettañjalipuṭena te;**
```

```
**Nā’laṃ hantuṃ jine’saṃ tvaṃ, taṇhaṃ taṇhāharopi kiṃ**?
```

<p rend="hangnum">§176.</p>

```
Upamāno’pameyyānaṃ, sadhammattaṃ siyo’**pamā;**
```

```
Sadda, tthagammā, vākyattha, visayā,ti ca sā **bhidhā.**
```

<p rend="hangnum">§177.</p>

```
Samāsa, paccaye, vā’dī, **saddā** tesaṃ vasā **tidhā;**
```

```
Saddagammā samāsena, **munindo candimā’nano.**
```

<p rend="hangnum">§178.</p>

```
Āyādī **paccayā** tehi, **vadanaṃ paṅkajāyate;**
```

```
**Munindanayana dvandaṃ, nīluppaladalīyati.**
```

<p rend="hangnum">§179.</p>

```
**Ivādī** iva, vā, tulya, samāna, nibha, sannibhā;
```

```
Yathā, saṅkāsa, tulita, ppakāsa, patirūpakā.
```

<p rend="hangnum">§180.</p>

```
Sarī, sarikkha, saṃvādī, virodhi, sadisā, viya;
```

```
Paṭipakkha, paccanīkā, sapakkho, pamito, pamā.
```

<p rend="hangnum">§181.</p>

```
Paṭibimba, paṭicchanna, sarūpa, sama, samitā;
```

```
Savaṇṇā, bhā, paṭinidhi, sadhammā, di salakkhaṇā.
```

<p rend="hangnum">§182.</p>

```
Jayatya<pb ed="M" n="0.0172" />, kkosati, hasati, patigajjati, dūbhati;
```

```
Usūyatya, vajānāti, nindati, ssati, rundhati.
```

<p rend="hangnum">§183.</p>

```
Tassa coreti sobhaggaṃ, tassa kantiṃ vilumpati;
```

```
Tena saddhiṃ vivadati, tulyaṃ tenā’dhirohati.
```

<p rend="hangnum">§184.</p>

```
Kacchaṃ vigāhate, tassa, ta manvetya, nubandhati;
```

```
Taṃsīlaṃ, taṃnisedheti, tassa cā’nukaroti, me.
```

<p rend="hangnum">§185.</p>

```
Upamāno’pameyyānaṃ, sadhammattaṃ vibhāvibhi;
```

```
Imehi upamābhedā, keci niyyanti sampati.
```

<p rend="hangnum">§186.</p>

```
**Vikāsipadumaṃ’vā’ti, sundaraṃ sugatā’nanaṃ;**
```

```
Iti **dhammopamā** nāma, tulyadhammanidassanā.
```

<p rend="hangnum">§187.</p>

```
**Dhammahīnā** ‘‘mukha’mbhoja, sadisaṃ munino’’iti;
```

```
**Viparīto’pamā** ‘‘tulya, mānanena’mbujaṃ tava’’.
```

<p rend="hangnum">§188.</p>

```
**Tavā’nana’miva’mbhojaṃ, ambhoja’miva te mukhaṃ;**
```

```
**Aññamaññopamā** sā’yaṃ, aññamaññopamānato.
```

<p rend="hangnum">§189.</p>

```
‘‘Yadi kiñci bhave’mbhojaṃ, locana’bbhamuvibbhamaṃ;
```

```
Dhāretuṃ mukhasobhaṃ taṃ, tave’’ti **abbhutopamā.**
```

<p rend="hangnum">§190.</p>

```
‘‘Sugandhi sobhā sambandhī, sisiraṃ’su virodhi ca;
```

```
Mukhaṃ tava’mbujaṃve’ti’’, sā **silesopamā** matā.
```

<p rend="hangnum">§191.</p>

```
Sarūpasaddavāccattā, sā **santānopamā** yathā;
```

```
**Bālā’vu’yyānamālā’yaṃ, sā’lakā’nanasobhinī.**
```

<p rend="hangnum">§192.</p>

```
**Khayī cando, bahurajaṃ, padumaṃ, tehi te mukhaṃ;**
```

```
**Samānampi samukkaṃsi,** tya’yaṃ **nindopamā** matā.
```

<p rend="hangnum">§193.</p>

```
**Asamattho mukheni’ndu, jina! Te paṭigajjituṃ;**
```

```
**Jaḷo kalaṅkī’**ti ayaṃ, **paṭisedhopamā** siyā.
```

<p rend="hangnum">§194.</p>

```
‘‘Kacchaṃ candāravindānaṃ, atikkamma mukhaṃ tava;
```

```
Attanā’va samaṃ jāta’’, mitya’**sādhāraṇopamā.**
```

<p rend="hangnum">§195.</p>

```
‘‘Sabba’mbhoja’ppabhāsāro, rāsibhūto’va katthaci;
```

```
Tavā’nanaṃ vibhātī’’ti, hotā’**bhūtopamā** ayaṃ.
```

<p rend="hangnum">§196.</p>

```
Patīyate’**tthagammā** tu, saddasāmatthiyā kvaci;
```

```
Samāsa, ppaccaye, vādi, saddayogaṃ vinā api.
```

<p rend="hangnum">§197.</p>

```
**Bhiṅgāne’māni** <pb ed="M" n="0.0173" /> **cakkhūni, nā’mbujaṃ mukha’mevi’daṃ;**
```

```
Subyattasadisattena, sā **sarūpopamā** matā.
```

<p rend="hangnum">§198.</p>

```
‘‘Maye’va mukhasobhā’sse, tyala’mindu! Vikatthanā;
```

```
Yato’mbujepi sā’tthīti’’, **parikappopamā** ayaṃ.
```

<p rend="hangnum">§199.</p>

```
‘‘Kiṃ vā’mbuja’ntobhantāli, kiṃ lolanayanaṃ mukhaṃ;
```

```
Mama dolāyate citta’’, micca’yaṃ **saṃsayopamā.**
```

<p rend="hangnum">§200.</p>

```
Kiñci vatthuṃ padassetvā, sadhammassā’bhidhānato;
```

```
Sāmyappatītisabbhāvā, **pativatthupamā** yathā.
```

<p rend="hangnum">§201.</p>

```
**Janesu jāyamānesu, ne’kopi jinasādiso;**
```

```
**Dutiyo nanu natthe’va, pārijātassa pādapo.**
```

<p rend="hangnum">§202.</p>

```
Vākyatthene’va vākyattho, yadi kocū’pamīyate;
```

```
Ivayuttā, viyuttattā, sā **vākyatthopamā dvidhā.**
```

#### Ivayuttā

<p rend="hangnum">§203.</p>

```
**Jino saṃklesatattānaṃ, āvibhūto janāna’yaṃ;**
```

```
**Ghammasantāpatattānaṃ, ghammakāle’mbudo viya.**
```

#### Ivaviyuttā

<p rend="hangnum">§204.</p>

```
**Munindānana mābhāti, vilāsekamanoharaṃ;**
```

```
**Uddhaṃ samuggatassā’pi, kiṃ te canda vijambhanā.**
```

<p rend="hangnum">§205.</p>

```
Samubbejeti dhīmantaṃ, bhinnaliṅgādikaṃ tu yaṃ;
```

```
Upamādūsanāyā’la, metaṃ katthaci taṃ yathā.
```

<p rend="hangnum">§206.</p>

```
Haṃsī’vā’yaṃ sasī **bhinna, liṅgā,** kāsaṃ sarāni’va;
```

```
**Vijāti vacanā, hīnā,** sā’va bhatto bhaṭo’dhipe.
```

<p rend="hangnum">§207.</p>

```
‘‘Khajjoto bhāṇumālī’va, vibhāti’’tya**dhikopamā;**
```

```
**Aphuṭṭhatthā** ‘‘balambodhi, sāgaro viya saṃkhubhi.’’
```

<p rend="hangnum">§208.</p>

```
‘‘Cande kalaṅko bhiṅgo’ve’, tyu’**pamāpekkhinī** ayaṃ;
```

```
**Khaṇḍitā** keravā’kāro, sakalaṅko nisākaro.
```

<p rend="hangnum">§209.</p>

```
Iccevamādirūpesu, bhavanti vigatā’darā;
```

```
Karonti cā’daraṃ dhīrā, payoge kvaci de’va tu.
```

<p rend="hangnum">§210.</p>

```
**Itthīyaṃ’vā’jano yāti, vadatye’sā pumā viya;**
```

```
**Piyo pāṇā ivā’yaṃ me, vijjā dhana’miva’ccitā.**
```

<p rend="hangnum">§211.</p>

```
**Bhavaṃ** <pb ed="M" n="0.0174" /> **viya mahīpāla, devarājā virocate;**
```

```
**Ala’maṃsumato kacchaṃ, tejasā rohituṃ ayaṃ.**
```

<p rend="hangnum">§212.</p>

```
Upamāno’pameyyānaṃ, abhedassa nirūpanā;
```

```
Upamā’va tirobhūta, bhedā **rūpaka** muccate.
```

<p rend="hangnum">§213.</p>

```
**Asesa vatthu visayaṃ, ekadesa vivutti** <note>vivatti (ṭīkā)</note>, ca;
```

```
Taṃ **dvidhā** puna paccekaṃ, samāsādivasā **tidhā.**
```

#### Asesavatthuvisayasamāsa

<p rend="hangnum">§214.</p>

```
Aṅgulidala saṃsobhiṃ, nakhadīdhiti kesaraṃ;
```

```
Sirasā na pilandhanti, ke muninda pada’mbujaṃ.
```

#### Asesavatthuvisayaasamāsa

<p rend="hangnum">§215.</p>

```
Ratanāni guṇā bhūrī, karuṇā sītalaṃ jalaṃ;
```

```
Gambhīratta magādhattaṃ, paccakkho’yaṃ jino’mbudhi.
```

#### Asesavatthuvisayamissaka

<p rend="hangnum">§216.</p>

```
Candikā mandahāsā te, muninda! Vadani’nduno;
```

```
Pabodhayatya’yaṃ sādhu, mano kumuda kānanaṃ.
```

<p rend="hangnum">§217.</p>

```
**Asesavatthuvisaye,** pabhedo rūpake ayaṃ;
```

```
**Ekadesavivuttimhi,** bhedo dāni pavuccati.
```

#### Ekadesavivuttisamāsa

<p rend="hangnum">§218.</p>

```
Vilāsa hāsa kusumaṃ, rucirā’dhara pallavaṃ;
```

```
Sukhaṃ ke vā na vindanti, passantā munino mukhaṃ.
```

#### Ekadesavivuttiasamāsa

<p rend="hangnum">§219.</p>

```
Pādadvandaṃ munindassa, dadātu vijayaṃ tava;
```

```
Nakharaṃsī paraṃ kantā, yassa pāpajayaddhajā.
```

#### Ekadesavivuttimissaka

<p rend="hangnum">§220.</p>

```
Sunimmalakapolassa, muninda vadani’nduno;
```

```
Sādhu’ppabuddha hadayaṃ, jātaṃ kerava kānanaṃ.
```

<p rend="hangnum">§221.</p>

```
Rūpakāni <pb ed="M" n="0.0175" /> bahūnye’va <note>ṭīkāyaṃ uddhaṭaṃ yuttarūpakaṃ sitapupphujalaṃ lola, nettabhiṅga tavā’nanaṃ; kassa nāma mano dhīra, nākaḍḍhati manoharaṃ;</note>, **yuttā, yuttādi**bhedato;
```

```
Visuṃ na tāni vuttāni, etthe’va’ntogadhāni’ti.
```

<p rend="hangnum">§222.</p>

```
‘‘Candimā’kāsapaduma’’, miccetaṃ **khaṇḍarūpakaṃ;**
```

```
Duṭṭha, ‘‘mamboruhavanaṃ, nettāni’ccā’’di sundaraṃ.
```

<p rend="hangnum">§223.</p>

```
Pariyanto vikappānaṃ, rūpakasso’pamāya ca;
```

```
Natthi yaṃ tena viññeyyaṃ, avutta manumānato.
```

<p rend="hangnum">§224.</p>

```
Punappuna muccāraṇaṃ <note>punappunuccāraṇaṃ yaṃ (sī. ka.)</note>, yamatthassa, padassa ca;
```

```
Ubhayesañca viññeyyā, sā’ya’**māvutti** nāmato.
```

#### Atthāvutti

<p rend="hangnum">§225.</p>

```
Mano **harati** sabbesaṃ, **ādadāti** disā dasa;
```

```
**Gaṇhāti** nimmalattañca, yasorāsi jinassa’yaṃ.
```

#### Padāvutti

<p rend="hangnum">§226.</p>

```
**Vibhāsenti** disā sabbā, munino dehakantiyo;
```

```
**Vibhā senti** ca sabbāpi, candādīnaṃ hatā viya.
```

#### Ubhayāvutti

<p rend="hangnum">§227.</p>

```
Jitvā **viharati** klesa, ripuṃ loke jino ayaṃ;
```

```
**Viharatya’**rivaggo’yaṃ, rāsibhūto’va dujjane.
```

<p rend="hangnum">§228.</p>

```
Ekattha vattamānampi, sabbavākyo’pakārakaṃ;
```

```
**Dīpakaṃ** nāma taṃ cādi, majjha, ntavisayaṃ **tidhā.**
```

#### Ādi dīpaka

<p rend="hangnum">§229.</p>

```
**Akāsi** buddho veneyya, bandhūna mamito’dayaṃ;
```

```
Sabbapāpehi ca samaṃ, nekatitthiyamaddanaṃ.
```

#### Majjhe dīpaka

<p rend="hangnum">§230.</p>

```
Dassanaṃ munino sādhu, janānaṃ **jāyate’**mataṃ;
```

```
Tada’ññesaṃ tu jantūnaṃ, visaṃ nicco’patāpanaṃ.
```

#### Antadīpaka

<p rend="hangnum">§231.</p>

```
Accanta <pb ed="M" n="0.0176" /> kanta lāvaṇya, candā’tapa manoharo;
```

```
Jinā’nani’ndu indu ca, kassa nā’nandako **bhave.**
```

#### Mālādīpaka

<p rend="hangnum">§232.</p>

```
Hotā’vippaṭisārāya, sīlaṃ, pāmojjahetu so;
```

```
Taṃ pītihetu, sā cā’yaṃ, passaddhyā’di pasiddhiyā.
```

<p rend="hangnum">§233.</p>

```
Iccā’didīpakattepi, pubbaṃ pubba mapekkhinī;
```

```
Vākyamālā pavattāti, taṃ **mālādīpakaṃ** mataṃ.
```

<p rend="hangnum">§234.</p>

```
Anene’va’ppakārena, sesāna mapi dīpake;
```

```
Vikappānaṃ vidhātabbā, nugati suddhabuddhibhi.
```

<p rend="hangnum">§235.</p>

```
Visesa vacani’cchāyaṃ, nisedhavacanaṃ tu yaṃ;
```

```
**Akkhepo** nāma soyañca, **tidhā** kālappabhedato.
```

<p rend="hangnum">§236.</p>

```
Ekākī’ nekasenaṃ taṃ, māraṃ sa vijayī jino;
```

```
Kathaṃ ta mathavā tassa, pāramībala mīdisaṃ.
```

Atītakkhepo.

<p rend="hangnum">§237.</p>

```
Kiṃ citte’jāsamugghātaṃ, apatto’smīti khijjase;
```

```
Paṇāmo nanu so ye’va, sakimpi sugate gato.
```

Vattamānakkhepo.

<p rend="hangnum">§238.</p>

```
Saccaṃ na te gamissanti, sivaṃ sujanagocaraṃ;
```

```
Micchādiṭṭhi parikkanta <note>parikanta (ka.)</note>, mānasā ye sudujjanā.
```

Anāgatakkhepo.

<p rend="hangnum">§239.</p>

```
Ñeyyo **atthantaranyāso,** yo, ññavākyatthasādhano;
```

```
**Sabbabyāpī visesaṭṭho,** hivisiṭṭha’ssa bhedato.
```

#### Hi rahita sabbabyāpī

<p rend="hangnum">§240.</p>

```
Tepi lokahitā sattā, sūriyo candimā api;
```

```
Atthaṃ passa gamissanti, niyamo kena laṅghyate.
```

#### Hi sahita sabbabyāpī

<p rend="hangnum">§241.</p>

```
Satthā devamanussānaṃ, vasī sopi munissaro;
```

```
Gato’va nibbutiṃ sabbe, saṅkhārā na **hi** sassatā.
```

#### Hi rahita visesaṭṭha

<p rend="hangnum">§242.</p>

```
Jino <pb ed="M" n="0.0177" /> saṃsārakantārā, janaṃ pāpeti <note>pāpesi (ka.)</note> nibbutiṃ;
```

```
Nanu yuttā gati sā’yaṃ, vesārajja samaṅginaṃ.
```

#### Hi sahita visesaṭṭha

<p rend="hangnum">§243.</p>

```
Surattaṃ te’dharaphuṭaṃ, jina! Rañjeti mānasaṃ;
```

```
Sayaṃ rāgaparītā hi, pare rañjenti saṅgate.
```

<p rend="hangnum">§244.</p>

```
Vācce gamme tha vatthūnaṃ, sadisatte pabhedanaṃ;
```

```
**Byatireko’**ya’mapye’ko, bhayabhedā **catubbidho.**
```

#### Vāccaekabyatireka

<p rend="hangnum">§245.</p>

```
Gambhīratta mahattādi, guṇā jaladhinā jina!;
```

```
Tulyo tva masi bhedo tu, sarīrene’disena te.
```

#### Vācca ubhayabyatireka

<p rend="hangnum">§246.</p>

```
Mahāsattā’tigambhīrā, sāgaro sugatopi ca;
```

```
Sāgaro’ñjanasaṅkāso, jino cāmīkarajjuti.
```

#### Gamma ekabyatireka

<p rend="hangnum">§247.</p>

```
Na santāpāpahaṃ nevi, cchitadaṃ migalocanaṃ;
```

```
Muninda! Nayanadvandaṃ, tava tagguṇa bhūsitaṃ.
```

#### Gammaubhayabyatireka

<p rend="hangnum">§248.</p>

```
Munindānana mambhoja, mesaṃ nānatta mīdisaṃ;
```

```
Suvuttā’matasandāyī, vadanaṃ ne’disa’mbujaṃ.
```

<p rend="hangnum">§249.</p>

```
Pasiddhaṃ kāraṇaṃ yattha, nivattetvā’ ñākāraṇaṃ;
```

```
Sābhāvikatta mathavā, vibhābyaṃ sā **vibhāvanā.**
```

#### Kāraṇantaravibhāvanā

<p rend="hangnum">§250.</p>

```
**Anañjitā’sitaṃ nettaṃ, adharo rañjitā’ruṇo;**
```

```
**Samānatā bhamu cā’yaṃ, jinā’nāvañcitā tava.**
```

#### Sābhāvika vibhāvanā

<p rend="hangnum">§251.</p>

```
Na hoti khalu dujjanya, mapi dujjanasaṅgame;
```

```
Sabhāvanimmalatare, sādhujantūna cetasi.
```

<p rend="hangnum">§252.</p>

```
Janako<pb ed="M" n="0.0178" />, ñāpako ceti, duvidhā **hetavo** siyuṃ;
```

```
Paṭisaṅkharaṇaṃ tesaṃ, alaṅkāratāyo’ditaṃ.
```

<p rend="hangnum">§253.</p>

```
Bhāvā’bhāva kiccavasā, cittahetuvasāpi ca;
```

```
Bhedā’nantā idaṃ tesaṃ, mukhamatta nidassanaṃ.
```

<p rend="hangnum">§254.</p>

```
Paramatthapakāse’ka, rasā sabbamanoharā;
```

```
Munino desanā’yaṃ me, kāmaṃ toseti mānasaṃ.
```

Bhāvakicco kārakahetu.

<p rend="hangnum">§255.</p>

```
Dhīrehi saha saṃvāsā, saddhammassā’bhiyogato;
```

```
Niggaheni’ndriyānañca, dukkhassu’pasamo siyā.
```

Abhāvakicco kārakahetu.

<p rend="hangnum">§256.</p>

```
Muninda’canda saṃvādi, kantabhāvo’pasobhinā;
```

```
Mukhene’va subodhaṃ te, manaṃ pāpā’bhinissaṭaṃ.
```

Bhāvakicco ñāpakahetu.

<p rend="hangnum">§257.</p>

```
Sādhuhatthā’ravindāni, saṅkocayati te kathaṃ;
```

```
Muninda! Caraṇadvanda, rāgabālā’tapo phusaṃ?
```

Ayuttakārī cittahetu.

<p rend="hangnum">§258.</p>

```
Saṅkocayanti jantūnaṃ, pāṇipaṅkeruhāni’ha;
```

```
Muninda! Caraṇadvanda, nakha candāna’ maṃsavo.
```

Yuttakārī cittahetu.

<p rend="hangnum">§259.</p>

```
Uddiṭṭhānaṃ padatthānaṃ, anuddeso yathākkamaṃ;
```

```
**‘Saṅkhyāna’**miti niddiṭṭhaṃ, **yathāsaṅkhyaṃ kamo**pi ca.
```

<p rend="hangnum">§260.</p>

```
**Ālāpa hāsa līḷāhi, muninda! Vijayā tava;**
```

```
**Kokilā kumudāni co, pasevante vanaṃ jalaṃ.**
```

<p rend="hangnum">§261.</p>

```
Siyā **piyataraṃ** nāma, attharūpassa kassaci;
```

```
Piyassā’tisayene’taṃ, yaṃ hoti paṭipādanaṃ.
```

<p rend="hangnum">§262.</p>

```
**Pītiyā me samuppannā, santa! Sandassanā tava;**
```

```
**Kālenā’yaṃ bhave pīti, tave’va puna dassanā.**
```

<p rend="hangnum">§263.</p>

```
Vaṇṇiteno’pamānena, vutyā’dhippeta vatthuno;
```

```
**Samāsavutti** nāmā’yaṃ, attha saṅkhepa rūpato.
```

<p rend="hangnum">§264.</p>

```
Sā’yaṃ <pb ed="M" n="0.0179" /> visesyamattena, **bhinnā’bhinnavisesanā;**
```

```
Atthe’va aparā pya’tthi, **bhinnā’bhinnavisesanā.**
```

#### Abhinnavisesana

<p rend="hangnum">§265.</p>

```
Visuddhā’matasandāyī, pasattharatanā’layo;
```

```
Gambhīro cā’ya’ mambodhi, puññenā’pādito mayā.
```

#### Bhinnābhinnavisesana

<p rend="hangnum">§266.</p>

```
Icchita’tthapado sāro, phalapuppho’pasobhito;
```

```
Sacchāyo’ya’mapubbova kapparukkho samuṭṭhito.
```

<p rend="hangnum">§267.</p>

```
Sāgarattena saddhammo, rukkhatteno’dito jino;
```

```
Sabbe sādhāraṇā dhammā, pubbatrā’ññatra tu’ttayaṃ.
```

<p rend="hangnum">§268.</p>

```
Vatthuno’ññappakārena, ṭhitā vutti tada’ññathā;
```

```
Parikappīyate yattha, sā hoti **parikappanā.**
```

<p rend="hangnum">§269.</p>

```
Upamā’bbhantarattena, kiriyādivasena ca;
```

```
Kameno’dāharissāmi, vividhā parikappanā.
```

#### Upamābbhantaraparikappanā

<p rend="hangnum">§270.</p>

```
Icchābhaṅgā’turā’sīnā, tā’tiniccala maccharā;
```

```
Vasaṃ nenti’va dhīraṃ taṃ, tadā yogā’bhiyogato.
```

#### Kriyāparikappanā

<p rend="hangnum">§271.</p>

```
Gajaṃ māro samāruḷho, yuddhāya’ccanta’munnataṃ;
```

```
Magga manvesatī nūna, jinabhīto palāyituṃ.
```

#### Guṇaparikappanā

<p rend="hangnum">§272.</p>

```
Muninda! Pādadvande te, cāru rājiva sundare;
```

```
Maññe pāpā’bhi’sammadda, jātasoṇena soṇimā.
```

<p rend="hangnum">§273.</p>

```
Maññe, saṅke, dhuvaṃ, nūna, miva, micceva mādihi;
```

```
Sā’yaṃ byañjīyate kvā’pi, kvā’pi vākyena gamyate.
```

#### Gammaparikappanā

<p rend="hangnum">§274.</p>

```
Dayā sañjāta sarasā, dehā nikkhantakantiyo;
```

```
Pīṇentā jina! Te sādhu, janaṃ sarasataṃ nayuṃ.
```

<p rend="hangnum">§275.</p>

```
Ārabbhantassa <pb ed="M" n="0.0180" /> yaṃkiñci, kattuṃ puññavasā puna;
```

```
Sādhana’ntaralābho yo, taṃ vadanti **samāhitaṃ.**
```

<p rend="hangnum">§276.</p>

```
**Mārā’ribhaṅgā’bhimukha, mānaso tassa satthuno;**
```

```
**Mahāmahī mahāravaṃ, ravī’ya’mupakārikā.**
```

<p rend="hangnum">§277.</p>

```
Avatvā’bhimataṃ tassa, siddhiyā dassana’ññathā;
```

```
Vadanti taṃ **‘pariyāya, vuttī’**ti sucibuddhayo.
```

<p rend="hangnum">§278.</p>

```
**Vivaṭa’ṅgaṇanikkhittaṃ, dhana’mārakkha vajjitaṃ;**
```

```
**Dhanakāma! Yathākāmaṃ, tuvaṃ gaccha yadicchasi.**
```

<p rend="hangnum">§279.</p>

```
Thutiṃ karoti nindanto, viya taṃ **byājavaṇṇanaṃ;**
```

```
Dosā’bhāsā guṇā eva, yanti sannidhi matra hi.
```

<p rend="hangnum">§280.</p>

```
**Sañcāletu malaṃ tvaṃ’si, bhusaṃ kuvalayā’khilaṃ;**
```

```
**Visesaṃ tāvatā nātha!, Guṇānaṃ te vadāma kiṃ**?
```

<p rend="hangnum">§281.</p>

```
Visesi’cchāyaṃ dabbassa, kriyā, jāti, guṇassa ca;
```

```
Vekalladassanaṃ yatra, **viseso** nāma yaṃ bhave.
```

<p rend="hangnum">§282.</p>

```
Na rathā, na ca mātaṅgā, na hayā, na padātayo;
```

```
Jito mārāri muninā, sambhārāvajjanena hi.
```

Dabbavisesavutti.

<p rend="hangnum">§283.</p>

```
Na baddhā bhūkuṭi, neva, phurito dasanacchado;
```

```
Mārāribhaṅgaṃ cā’kāsi, muni vīro varo sayaṃ.
```

Kriyāvisesavutti.

<p rend="hangnum">§284.</p>

```
Na disāsu byāttā <note>tatā (ka.)</note> raṃsi,
```

```
Nā’loko lokapatthaṭo;
```

```
Tathāpya’ndhatamaharaṃ, paraṃ sādhusubhāsitaṃ.
```

Jātivisesavutti.

<p rend="hangnum">§285.</p>

```
Na kharaṃ, na hi vā thaddhaṃ, muninda! Vacanaṃ tava;
```

```
Tathāpi gāḷhaṃ khaṇati, nimmūlaṃ janatāmadaṃ.
```

Guṇavisesavutti

<p rend="hangnum">§286.</p>

```
Dassīyate’tirittaṃ <pb ed="M" n="0.0181" /> tu, sūravīrattanaṃ yahiṃ;
```

```
Vadanti viññūvacanaṃ, **ruḷhāhaṅkāra** mīdisaṃ.
```

<p rend="hangnum">§287.</p>

```
**Dame nandopanandassa, kiṃ me byāpāradassanā?**
```

```
**Puttā me pādasambhattā, sajjā sante’va tādise.**
```

<p rend="hangnum">§288.</p>

```
**Sileso** vacanā’nekā, bhidheyye’kapadāyutaṃ;
```

```
Abhinnapadavākyādi, vasā **tedhā’**ya mīrito.
```

<p rend="hangnum">§289.</p>

```
Andhatamaharo hārī, samāruḷho mahodayaṃ;
```

```
Rājate raṃsimālī’yaṃ, bhagavā bodhayaṃ jane.
```

Abhinnapadavākyasileso.

<p rend="hangnum">§290.</p>

```
Sāradā’malakā’bhāso, samānīta parikkhayo;
```

```
Kumudā’karasambodho, pīṇeti janataṃ sudhī.
```

Bhinnapadavākyasileso.

<p rend="hangnum">§291.</p>

```
Samāhita’ttavinayo, ahīna mada maddano;
```

```
Sugato visadaṃ pātu, pāṇinaṃ so vināyako.
```

Bhinnābhinnapadavākyasileso.

<p rend="hangnum">§292.</p>

```
Viruddhā, viruddhā, bhinna, kammā, niyamavā, paro;
```

```
Niyama’kkhepavacano, avirodhi, virodhya’pi.
```

<p rend="hangnum">§293.</p>

```
Ocitya samposakādi, sileso, padajā’di <note>padajāti (ka.)</note> pi;
```

```
Esaṃ nidassanesve’va, rūpa māvi bhavissati.
```

#### Viruddhakammasilesa

<p rend="hangnum">§294.</p>

```
Savase vattayaṃ lokaṃ, akhilaṃ kallaviggaho;
```

```
Parābhavati mārāri, dhammarājā vijambhate.
```

#### Aviruddhakammasilesa

<p rend="hangnum">§295.</p>

```
Sabhāvamadhuraṃ puñña viseso’daya sambhavaṃ;
```

```
Suṇanti vācaṃ munino, janā passanti cā’mataṃ.
```

#### Abhinnakammasilesa

<p rend="hangnum">§296.</p>

```
Andhakārā’pahārāya<pb ed="M" n="0.0182" />, sabhāva madhurāya ca;
```

```
Mano pīṇeti jantūnaṃ, jino vācāya bhāya ca.
```

#### Niyamavantasilesa

<p rend="hangnum">§297.</p>

```
Kesa’kkhīnaṃ’va kaṇhattaṃ, bhamūnaṃyeva vaṅkatā;
```

```
Pāṇipādā’dharānaṃ’va, munindassā’bhirattatā.
```

#### Niyamakkhepasilesa

<p rend="hangnum">§298.</p>

```
Pāṇipādā’dharesve’va, sārāgo tava dissati;
```

```
Dissate so’ya mathavā, nātha! Sādhuguṇesva’pi.
```

#### Avirodhisilesa

<p rend="hangnum">§299.</p>

```
Salakkhaṇo’tisubhago, tejassī niyato’dayo;
```

```
Lokeso jitasaṃkleso,
```

```
Vibhāti samaṇissaro.
```

#### Virodhisilesa

<p rend="hangnum">§300.</p>

```
Asamopi samo loke,
```

```
Lokesopi naruttamo;
```

```
Sadayo pya’dayo pāpe, cittā’yaṃ munino gati.
```

#### Ocityasamposakapadasilesa

<p rend="hangnum">§301.</p>

```
Saṃsāradukkho’pahatā, vanatā janatā tvayi;
```

```
Sukha micchita maccantaṃ, amatandada! Vindati.
```

<p rend="hangnum">§302.</p>

```
Guṇayuttehi vatthūhi, samaṃ katvāna kassaci;
```

```
Saṃkittanaṃ bhavati yaṃ, sā matā **tulyayogitā.**
```

<p rend="hangnum">§303.</p>

```
**Sampattasammado loko, sampattā’lokasampado;**
```

```
**Ubhohi raṃsimālī ca, bhagavā ca tamonudo.**
```

<p rend="hangnum">§304.</p>

```
Atthantaraṃ sādhayatā, kiñci taṃ sadisaṃ phalaṃ;
```

```
Dassīyate asantaṃ vā, santaṃ vā taṃ **nidassanaṃ.**
```

#### Asantaphalanidassana

<p rend="hangnum">§305.</p>

```
Udayā <pb ed="M" n="0.0183" /> samaṇindassa, yanti pāpā parābhavaṃ;
```

```
Dhammarājaviruddhānaṃ, sūcayantā dura’ntataṃ.
```

#### Santaphalanidassana

<p rend="hangnum">§306.</p>

```
Siro nikkhitta caraṇo, cchariyāna’mbujāna’yaṃ;
```

```
Parama’bbhutataṃ loke, viññāpeta’ttano jino.
```

<p rend="hangnum">§307.</p>

```
Vibhūtiyā mahantattaṃ, adhippāyassa vā siyā;
```

```
Paramukkaṃsataṃ yātaṃ, taṃ **mahantatta** mīritaṃ.
```

#### Vibhūtimahantatta

<p rend="hangnum">§308.</p>

```
Kirīṭa ratana’cchāyā, nuviddhā’tapa vāraṇo;
```

```
Purā paraṃ siriṃ vindi, bodhisatto’ bhinikkhamā.
```

#### Adhippāyamahantatta

<p rend="hangnum">§309.</p>

```
Satto sambodhiyaṃ bodhi, satto sattahitāya so;
```

```
Hitvā sneharasābandha, mapi rāhulamātaraṃ.
```

<p rend="hangnum">§310.</p>

```
Gopetvā vaṇṇanīyaṃ yaṃ, kiñci dassīyate paraṃ;
```

```
Asamaṃ vā samaṃ tassa, yadi sā **vañcanā** matā.
```

#### Asamavañcanā

<p rend="hangnum">§311.</p>

```
Purato na sahassesu, na pañcesu ca tādino;
```

```
Māro paresu tasse’saṃ, sahassaṃ dasavaḍḍhitaṃ.
```

#### Samavañcanā

<p rend="hangnum">§312.</p>

```
Vivāda manuyuñjanto, munindavadani’ndunā;
```

```
Sampuṇṇo candimā nā’yaṃ, chatta metaṃ manobhuno.
```

<p rend="hangnum">§313.</p>

```
Parānuvattanādīhi, nibbindeni’ha yā katā;
```

```
Thuti ra’ppakate sā’yaṃ, siyā **appakatatthuti.**
```

<p rend="hangnum">§314.</p>

```
**Sukhaṃ jīvanti hariṇā, vanesva’parasevino;**
```

```
**Anāyāso palābhehi, jaladabbhaṅkurādibhi.**
```

<p rend="hangnum">§315.</p>

```
Uttaraṃ uttaraṃ yattha, pubbapubbavisesanaṃ;
```

```
Siyā **ekāvali** sā’yaṃ, dvidhā vidhi, nisedhato.
```

#### Vidhiekāvali

<p rend="hangnum">§316.</p>

```
Pādā <pb ed="M" n="0.0184" /> nakhāli rucirā, nakhāli raṃsi bhāsurā;
```

```
Raṃsītamopahāne’ka, rasā sobhanti satthuno.
```

#### Nisedhaekāvali

<p rend="hangnum">§317.</p>

```
Asantuṭṭho yati neva,
```

```
Santoso nā’layāhato;
```

```
Nā’layo yo sa jantūnaṃ, nā’nanta byasanā vaho.
```

<p rend="hangnum">§318.</p>

```
Yahiṃ bhūsiya bhūsattaṃ, aññamaññaṃ tu vatthunaṃ;
```

```
Vinā’va sadisattaṃ taṃ, **aññamaññavibhūsanaṃ.**
```

<p rend="hangnum">§319.</p>

```
**Byāmaṃ’su maṇḍalaṃ tena, muninā lokabandhunā;**
```

```
**Mahantiṃ vindatī kantiṃ, sopi teneva tādisiṃ.**
```

<p rend="hangnum">§320.</p>

```
Kathanaṃ sahabhāvassa, kriyāya ca, guṇassa ca;
```

```
**‘Sahavuttī’**ti viññeyyaṃ, ta’dudāharaṇaṃ yathā.
```

#### Kriyāsahavutti

<p rend="hangnum">§321.</p>

```
Jalanti candaraṃsīhi, samaṃ satthu nakhaṃ savo;
```

```
Vijambhati ca candena, samaṃ tammukhacandimā.
```

#### Guṇasahavutti

<p rend="hangnum">§322.</p>

```
Jino’dayena malīnaṃ, saha dujjana cetasā;
```

```
Pāpaṃ disā suvimalā, saha sajjana cetasā.
```

<p rend="hangnum">§323.</p>

```
Virodhīnaṃ pada’tthānaṃ, yattha saṃsaggadassanaṃ;
```

```
Samukkaṃsā’bhidhānatthaṃ, matā sā’yaṃ **virodhitā.**
```

<p rend="hangnum">§324.</p>

```
**Guṇā sabhāva madhurā, api loke’ka bandhuno;**
```

```
**Sevitā pāpa sevīnaṃ, sampadūsenti mānasaṃ.**
```

<p rend="hangnum">§325.</p>

```
Yassa kassa ci dānena, yassa kassa ci vatthuno;
```

```
Visiṭṭhassa ya mādānaṃ, **‘parivuttī’**ti sā matā.
```

<p rend="hangnum">§326.</p>

```
**Purā paresaṃ datvāna, manuññaṃ nayanādikaṃ;**
```

```
**Muninā samanuppattā, dāni sabbaññutāsirī** <note>muninda! samanuppatto, dāni sabbaññutāsiriṃ (ka.)</note>.
```

<p rend="hangnum">§327.</p>

```
Kiñci <pb ed="M" n="0.0185" /> disvāna viññātā, paṭipajjati taṃsamaṃ;
```

```
Saṃsayā’pagataṃ vatthuṃ, yattha so’yaṃ **bhamo** mato.
```

<p rend="hangnum">§328.</p>

```
**Samaṃ disāsu’jjalāsu, jina pāda nakhaṃ’sunā;**
```

```
**Passantā abhinandanti, candā’tapa manā janā.**
```

<p rend="hangnum">§329.</p>

```
Pavuccate yaṃ nāmādi, kavīnaṃ bhāvabodhanaṃ;
```

```
Yena kenaci vaṇṇena, **bhāvo** nāmā’ya mīrito.
```

<p rend="hangnum">§330.</p>

```
**Nanu teye’va santāno, sāgarā na kulācalā;**
```

```
**Manampi mariyādaṃ ye, saṃvaṭṭepi jahanti no.**
```

<p rend="hangnum">§331.</p>

```
Aṅgaṅgi bhāvā sadisa, balabhāvā ca bandhane;
```

```
Saṃsaggo’laṅkatīnaṃ yo, taṃ **‘missa’**nti pavuccati.
```

#### Aṅgaṅgībhāvamissa

<p rend="hangnum">§332.</p>

```
Pasatthā munino pāda, nakha raṃsi mahānadī;
```

```
Aho! Gāḷhaṃ nimuggepi, sukhayatye’va te jane.
```

#### Sadisa bala bhāva missa

<p rend="hangnum">§333.</p>

```
Veso sabhāva madhuro, rūpaṃ netta rasāyanaṃ;
```

```
Madhū’va munino vācā, na sampīṇeti kaṃ janaṃ.
```

<p rend="hangnum">§334.</p>

```
**Āsī** nāma siyā’tthassa, iṭṭhassā’sīsanaṃ yathā;
```

```
**Tiloke’kagati nātho,**
```

```
**Pātu loka mapāyato.**
```

<p rend="hangnum">§335.</p>

```
Rasa’ppatīti janakaṃ, jāyate yaṃ vibhūsanaṃ;
```

```
**‘Rasavanta’**nti taṃ ñeyyaṃ, rasavanta vidhānato.
```

<p rend="hangnum">§336.</p>

```
**Rāgā’nata’bbhuta saroja mukhaṃ dharāya,**
```

```
**Pādā tilokagaruno’dhika bandharāgā;**
```

```
**Ādāya niccasarasena karena gāḷhaṃ,**
```

```
**Sañcumbayanti satatā’hita sambhamena.**
```

<p rend="hangnum">§337.</p>

```
Iccā’nugamma <pb ed="M" n="0.0186" /> purimācariyā’nubhāvaṃ,
```

```
Saṅkhepato nigadito’ya malaṅkatīnaṃ;
```

```
Bhedo’parūpari kavīhi vikappiyānaṃ,
```

```
Ko nāma passitu malaṃ khalu tāsa mantaṃ.
```

Iti saṅgharakkhitamahāsāmi viracite subodhālaṅkāre

Atthālaṅkārāvabodho nāma

Catuttho paricchedo.

### 5. Bhāvāvabodha-pañcamapariccheda

<p rend="hangnum">§338.</p>

```
Paṭibhānavatā loka, vohāra’manusārinā;
```

```
Tato’citya samullāsa, vedinā kavinā paraṃ.
```

<p rend="hangnum">§339.</p>

```
Ṭhāyisambandhino bhāva, vibhāvā sā’nubhāvakā;
```

```
Sambajjhanti nibandhā te, rasa’ssādāya sādhunaṃ.
```

#### Bhāvaadhippāya

<p rend="hangnum">§340.</p>

```
Citta vutti visesā tu, bhāvayanti rase yato;
```

```
Ratyādayo tato bhāva, saddena parikittitā.
```

#### Ṭhāyībhāvaadhippāya

<p rend="hangnum">§341.</p>

```
Virodhinā’ññabhāvena, yo bhāvo na tirohito;
```

```
Sīlena tiṭṭhati’cceso, **‘ṭhāyībhāvo’**ti saddito.
```

#### Ṭhāyībhāvappabhedauddesa

<p rend="hangnum">§342.</p>

```
Rati, hasso, ca soko, ca,
```

```
Kodhu, ssāhā, bhayaṃ,pi ca;
```

```
Jigucchā, vimhayo, ceva, samo ca nava **ṭhāyino.**
```

#### Byabhicārībhāvaadhippāya

<p rend="hangnum">§343.</p>

```
Tirobhāvā, vibhāvā’di, visesanā’bhimukhyato;
```

```
Ye te caranti sīlena, te honti **byabhicārino.**
```

#### Byabhicāribhāvapabheda

<p rend="hangnum">§344.</p>

```
Nibbedo<pb ed="M" n="0.0187" />, takka, saṅkā, sama,
```

```
Dhiti, jaḷatā, dīnatu, ggā, lasattaṃ,
```

```
Suttaṃ, tāso, gilānu, ssuka, harisa,
```

```
Sati, ssā, visādā, bahitthā <note>bahiddhā (ka.)</note>;
```

```
Cintā, gabbā, pamāro, marisa, mada,
```

```
Matu, mmāda, mohā, vibodho,
```

```
Niddā, vegā, sabilaṃ, maraṇa,
```

```
Capalatā <note>sacapalā (ka.)</note>, byādhi, **tettiṃsa** mete.
```

#### Sattikabhāvaadhippāya

<p rend="hangnum">§345.</p>

```
Samāhita’tta’ppabhavaṃ, **sattaṃ** <note>satvaṃ (ka.)</note> teno’papāditā;
```

```
**Sattikā** <note>sātvikā (ka.)</note> pya’nubhāvatte, visuṃ **bhāvā** bhavanti te.
```

#### Sattikabhāvappabheda

<p rend="hangnum">§346.</p>

```
Thambho, paḷaya, romañcā, tathā seda, ssu, vepathu;
```

```
Vevaṇṇiyaṃ, visaratā, bhāvā’ṭṭhe’te tu sattikā.
```

<p rend="hangnum">§347.</p>

```
Yadā ratyādayo bhāvā, ṭhitisīlā na honti ce;
```

```
Tadā sabbepi te bhāvā, bhavanti byabhicārino.
```

<p rend="hangnum">§348.</p>

```
**Vibhāvo** kāraṇaṃ tesu, ppattiyu’ddīpane tathā;
```

```
Yo siyā bodhako tesaṃ,
```

```
**Anubhāvo’**ya mīrito.
```

<p rend="hangnum">§349.</p>

```
Nekahetuṃ manovutti, visesañca vibhāvituṃ;
```

```
Bhāvaṃ vibhāvā’nubhāvā, vaṇṇiyā bandhane phuṭaṃ.
```

<p rend="hangnum">§350.</p>

```
Savibhāvā’nubhāvehi, bhāvā te te yathārahaṃ;
```

```
Vaṇṇanīyā yatho’cityaṃ, lokarūpā’nugāminā.
```

<p rend="hangnum">§351.</p>

```
Citta <pb ed="M" n="0.0188" /> vutti visesattā, mānasā sattikā’ṅgato;
```

```
Bahi nissaṭa sedādi, anubhāvehi vaṇṇiyā.
```

#### Rasaadhippāya

<p rend="hangnum">§352.</p>

```
Sāmājikāna mānando, yo bandhatthā’nusārinaṃ;
```

```
Rasīyatīti taññūhi, **raso** nāmā’ya’mīrito.
```

#### Rasappabheda

<p rend="hangnum">§353.</p>

```
Savibhāvā, nubhāvehi, sattika,byabhicāribhi;
```

```
Assādiyatta mānīya, māno ṭhāye’va so raso.
```

<p rend="hangnum">§354.</p>

```
Siṅgāra,hassa,karuṇā, rudda,vīra,bhayānakā;
```

```
Bībhaccha,bbhuta,santā, ca, rasā ṭhāyīna nukkamā.
```

<p rend="hangnum">§355.</p>

```
Dukkharūpe’ya’ mānando, kathaṃ nu karuṇādike?
```

```
**Siyā sotūnamānando,**
```

```
**Soko vessantarassa hi.**
```

#### Ṭhāyībhāva niddesa ratiṭṭhāyībhāva

<p rend="hangnum">§356.</p>

```
Ramma,desa, kalā, kāla, vesādi, paṭisevanā;
```

```
Yuvāna’ññoññarattānaṃ, pamodo **rati** ruccate.
```

<p rend="hangnum">§357.</p>

```
Yutyā bhāvānubhāvā te, nibandhā posayanti naṃ;
```

```
Sopya’yoga, vippayoga, sambhogānaṃ vasā **tidhā.**
```

#### Hassaṭṭhāyībhāva

<p rend="hangnum">§358.</p>

```
Vikārā’katiādīhi, attano tha parassa vā;
```

```
Hasso niddā, samā’lasya, mucchādi,byabhicāribhi;
```

```
Paripose siyā hasso, bhiyyo’tthipabhutīnaṃ so.
```

#### Hassappabheda

<p rend="hangnum">§359.</p>

```
Sita miha vikāsi nayanaṃ,
```

```
Kiñcā’lakkhiya dijaṃ tu taṃ **hasitaṃ;**
```

```
Madhurassaraṃ **vihasitaṃ,** aṃsasirokampa**mupahasitaṃ.**
```

<p rend="hangnum">§360.</p>

```
**Apahasitaṃ** <pb ed="M" n="0.0189" /> sajala’kkhi, vikkhittaṅgaṃ bhavatya’**tihasitaṃ;**
```

```
Dve dve kathitā ce’saṃ,
```

```
Jeṭṭhe <note>majjhe’dhameti ettha majjhe adhameti padacchedo</note> majjhe’dhame ca kamaso.
```

#### Karuṇaṭṭhāyībhāva

<p rend="hangnum">§361.</p>

```
Sokarūpo tu **karuṇo,** niṭṭhappatti’ṭṭha nāsato;
```

```
Tatthā’**nubhāvā** rudita, paḷaya,tthambhakādayo;
```

```
Visādā,lasya,maraṇa, cintā’dī **byabhicārino.**
```

#### Ruddaṭṭhāyībhāva

<p rend="hangnum">§362.</p>

```
Kodho macchariyā’dīhi, pose tāsa, madādibhi;
```

```
Nayanā’ruṇatādīhi, **ruddo** nāma raso bhave.
```

#### Vīraṭṭhāyībhāva

<p rend="hangnum">§363.</p>

```
Patāpa, vikkamā’dīhu, ssāho **‘vīro’**ti saññito;
```

```
Raṇa,dāna,dayāyogā, vīro’yaṃ **tividho** bhave;
```

```
Tevā’**nubhāvā** dhiti,ma, tyā’dayo **byabhicārino.**
```

#### Bhayaṭṭhāyībhāva

<p rend="hangnum">§364.</p>

```
Vikārā,sani,sattā’di, bhayu’kkaṃso **bhayānako;**
```

```
Sedā’dayo **nubhāve’**ttha, tāsā’dī **byabhicārino.**
```

#### Jigucchāṭṭhāyībhāva

<p rend="hangnum">§365.</p>

```
Jigucchā rudhirā’dīhi, pūtyā’dīhi virāgato;
```

```
**Bībhaccho** khobhanu’bbegī, kamena karuṇāyuto;
```

```
Nāsā vikūṇanādīhi, saṅkādīhi’ssa posanaṃ.
```

#### Vimhayaṭṭhāyībhāva

<p rend="hangnum">§366.</p>

```
Ati loka padatthehi, vimhayo’yaṃ raso’**bbhuto;**
```

```
Tassā’**nubhāvā** seda,ssu, sādhuvādā’dayo siyuṃ;
```

```
Tāsā,vega,dhiti,ppaññā, honte’ttha **byabhicārino.**
```

#### Samaṭṭhāyībhāva

<p rend="hangnum">§367.</p>

```
Ṭhāyībhāvo samo mettā, dayā,modā’di sambhavo;
```

```
Bhāvādīhi ta’dukkaṃso, **santo** santa nisevito.
```

Iti saṅgharakkhita mahāsāmiviracite subodhālaṅkāre

Rasabhāvā’vabodho nāma

Pañcamo paricchedo.

Subodhālaṅkāro samatto.
